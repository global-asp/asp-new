# Kwapumulo ni bo kuku

##
Odongo ni Apiyo nebapila hamoho ni bo ndataa bona mwa tolopo. Kabaka la kuziba kuli nebaswanela kuyopumula ni kukwabona, balibelela nako yapumulo kuli ifite. Bo kukwaa bona nebapila mwamunzi oli kwatuko a lisa lelituna mone kuyambiwa litapi.

##
Odongo ni Apiyo nebatabile aifita nako yakupumula kakuli nebaswanela kuya kubo kukwaa bona hape. Lizazi lisikafita kale, baitukiseza musipili omutelele ka kulonga libyana zabona mwamikotana. Bapalelwa kulobala kapa kunopa buloko busihu bo mi baambola kaza musipili wabona wa kwa pumulo.

##
Kakusasani lizazi lelitama bakala musipili wabona ka kuitusisa mota yabo ndatabona. Bafita mwa malundu, mwahalaa lifolofolo ni mwa masimu mokucezwi licalo za tii. Nebasweli kubala limota zenelibafitelela nikushelana nibona mwa mukwakwa ni kuopela lipina inge baliba kubo kukwaa bona.

##
Asekufitile nakonyana, banana bakatala mi balobala.

##
Bo ndataa bona babazusa bo Udongo ni Apiyo asebafitile mwahae yabo kukwaa bona. Nebafumani bo kukwaa bona bo Nyar-Kanyada inge baipumulisa fa museme mwatasa kota. Libizo le la Nyar-Kanyada mwamushobo wa siLuo litalusa kuli, 'mwana wa musali wabatu bakwa Kanyada'. Neli mucembele yanasa ikutwa nikutiya hape nibunde.

##
Nyar-Kanyanda atambula baenyi bahae nikukala kulumelisana ni kubina inge apotoloha mwa ndu ni kuopela katabo. Baikulu bahae Nyar-Kanyada bataba hahulu nikumutambeka limpo zahae zezwelela kwa tolopo inze banyakalile. "Kakukala amukwaulule mpo yezwa kuna," abulela Odongo. "Batili, amukale yaka pili," abulela Apiyo.

##
Bo kukwaa bona asebafelize kukwaulula limpo zabona, bafuyola baikulyabo ka sizo.

##
Abafeza zeo Odongo ni Apiyo bazwela fande nikukala kumatisa lipulumuki ni linyunywani.

##
Bapahama kwa likota hape nikuhasanya mezi mwa lisa.

##
Aselilikezi lizazi bakutela kwa hae kuli bayoca mulalelo. Basikafeza kale kuca bakala kuozela!

##
Lizazi lelitama, bo ndataa bona basiya banana kubo kukwaa bona bo Nyar-Kanyada.

##
Odongo ni Apiyo batusa bo kukwaa bona kwamisebezi yamwandu. Babakela mezi nikulwalela likota. Neba nopanga mai alikuhu nikuyanga muloho wamwa simu.

##
Nyar-Kanyada aluta baikulu bahae mwakusokela buhobe bwakucisa ni mulo. Nimwakutatehela buloto bwakucisa nilitapi za kubesa.

##
Lizazi leling'wi, Odongo aisa likomo zabo kukwaa hae kwa kufula. Zakena mwasimu ya muuna yabapani nibo kukwaa bona. Mulimi yo anyemela Odongo. Amusabisa kuli likomu ze ukalikwalela mwamulaka wahae kabakala kuli licile licalo zahae. Kuzwa lizazi leo, Odongo akala kumamelanga likomu aya kwakulisa.

##
Lizazi leling'wi banana baya kwa musika hamoho ni Nyar-Kanyada. Bo kukwaa bona nebanani sintolo monebalekiseza muloho, swikili ni mulola. Apiyo natabela kubulelela batu liteko zalika zamwasintolo. Odongo yena nalongelanga batu benabaleka lika.

##
Asebakotokile, lizazi inge lilikezi, banwa tii hamoho. Batusa bo kukwabona kubala masheleng'i enebafumani mwalizazi leo lakulekisa.

##
Kono kanakonyana mazazi apumulo afeela mi nebanani nikukutela kwa tolopo. Bo Nyar-Kanyada bafa mpo ya komoki ku Odongo, Apiyo yena bamufa sweta. Kukwaa bona abalongela niza kucela mwa nzila.

##
Bo ndataa bona abatobanga, banana nebasalati kukutela kwa tolopo. Bakupa bo kukwaa bona kuli bafunduke nibona kuya kwa tolopo. Bamenya ni kuli, "Nihulile hahulu kupila mwabukuwa hanikoni. Nikana ni milibelela kufitela mukatopota hape mwapumulo yetaha."

##
Odongo ni Apiyo bakumbatela bo kukwaa bona niku batubeta nikubalaeza.

##
Anebafitile kwasilolo, Odongo ni Apiyo bakandekela balikani babona za bupilo bwa kwahae. Babang'wi banana banahana kuli bupilo bwamwa tolopo kibobunde kufita bwa mwahae. Babang'wi banahana kuli bupilo bwamwa hae bwafita bwa mwa tolopo. Kono zetabisa kikuli kaufela bona balumela kuli Odongo ni Apiyo nebanani bo kukwabona babamakaza.

##
* License: CC BY
* Text: Violet Otieno
* Illustration: Catherine Groenewald
* Translation: Limbali Muyendekwa
* Language: loz-zm
