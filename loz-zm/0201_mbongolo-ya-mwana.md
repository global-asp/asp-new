# Mbongolo ya Mwana

##
Neeli kanana ka kasizani kene kakalile kubona sibupeho sa sika sene sikomokisa senesili kwahule nyana.

##
Sibupeho sa sika seo hanze sisutelela bukaufi, habona kuli neeli musali yana nani mulwalo omutuna hahulu.

##
Kamaswabi kono kabundume, kasizani ka sutelela kwa tuko a musali yoo. "Luswanela kuina niyena," batu bahabo kasizani babulela. "Luka mubabalela hande ni mwanaahae."

##
Mbututu nasainzi fabukaufi. "Kasha!" "Hamutise likubo!" "Mezi!" "Kaaaaaaaaaaashaaaaaa!!!"

##
Kono hase babona mbututu, kaufela batulela mwamulaho ka kukomoka. "Mbongolo?!"

##
Kaufela bona bakala kukananisana. "Nelubulezi kuli lukababalela mushemi ni mbututu wahae, mi zeo kona zelukaeza," babañwi babulela. "Kono bakalutiseza bumai!" babañwi babulela.

##
Musali yoo haipumana hanosi hape. Haikomokela ili sanakaeza ni mbututu yahae yecwalo yeo. Abilaezwa ki zanakaeza kuli hakone kuitusa hanosi.

##
Kono kwanalule-lule halumela ni kuikeleza kuli ki mwanahae mi kiyena mahe Mbongolo yeo.

##
Cwale, kambe mwanana yoo nainelelezi onacwalo yomunyinyani, nekukaba ni shutano. Kono Mbongolo yamwana yahula mane kufita fa kupalelwa kukwana kwa mukokoto wa maayona. Mi nihaneilika katata, neisakoni kuba ni mikwa yeswana sina ya batu. Bo maayona hañata nebakatala ni kufilikana. Fokuñwi nebaisebezisanga misebezi ya lifolofolo.

##
Mifilifili ni bunyemi zahula mwahalaa minahano ya Mbongolo. Neisakoni kueza ze ni zale. Neisakoni kuba mo ni mwale. Seinyema hahulu kueza kuli, zazi leliñwi, yalahela bo maayona fafasi.

##
Mbongolo yaikutwa maswabi. Yakala kumata kuya kwahule hahulu kamoneikonela.

##
Haito tuhela kumata, neseili busihu mi Mbongolo yalateha. "Hee hau?" ya shobotela lififi. "Hee Hau?" mulumo seuikutela. Neinzi inosi. Yaiputa-puta inge mbola, buloko tuna bwaiswala mi yalobala-maswe kalipilaelo.

##
Mbongolo yazuha mi yafumana muuna-muhulu yanailubukezi. Yatalimela mwa meeto a muuna-muhulu yo ni kukala kuba ni sepo.

##
Mbongolo yaya kuyoina ni muuna-muhulu yoo, yanailutile miinelo yeshutana-shutana mwa kuipiliseza. Mbongolo yateeleza ni kuituta zeñata hahulu mi ni muuna-muhulu yoo, niyena haitutani kuteeleza cwalo. Nebatusana ni kuseha hamoho.

##
Kalizazi leliñwi, ili nako ya kakusasani, muuna-muhulu abulelela Mbongolo kuli imushimbe kumuisa fa halimu a lilundu.

##
Fahalimu a lilundu mwahalaa malu bautwa buloko mi balobala. Mbongolo yalola kuli bo maayona nebakula mi nebaibiza. Mi aito zuha...

##
… malu nasabonahali hamoho cwalo ni mulikanaayona, muuna-muhulu.

##
Mbongolo, kasamulaho, yaziba sakueza.

##
Mbongolo yayofumana bo maayona, balinosi inge basweli kulila mwanaabona yanalatehile. Sebailubukanela kanako yetelele. Nikuikumbatela hahulu.

##
Mbongolo ya mwana ni bo maayona bahula hamoho mi bafumana linzila zeshutana-shutana mwakupilela hamoho. Hanyinyani-hanyinyani, kaufela mabasi amañwi anabapani ni bona akala kutwaela ni kupila hande.

##
* License: [CC-BY]
* Text: Lindiwe Matshikiza
* Illustration: Meghan Judge
* Translation: Christabel Songiso, Akombelwa Muyangana
* Language: loz-zm
