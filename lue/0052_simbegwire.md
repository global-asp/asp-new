# Simbegwire

##
Omu naye ya Simbegwire afwile, alinyengele chikuma. Ise ya Simbegwire alingile mwose ahashile kulinga mangana alame mwanenyi waphwevo. Chindende chindende, valilongesele mwakwivwila kanawa Cheka, chakuzeneka naye ya Simbegwire. Chimene hichimene vatwamine nakuhanjika halikumbi nalihatamo. Chingoloshi hichingoloshi valongesele vyakulya hamwe. Kukumisa kukosa malonga, ise ya Simbegwire amukafwile namilimo yakushikola yakuzachila hembo.

##
Likumbi limwe, Ise ya Simbegwire akotokelele kwiza kuzuvo kuhambakana makumbi osena. Asanyikile ngwenyi, "Uli kulihi mwanami?" Simbegwire athuchilile kuli ise. Oloze emanyine ndundulu omu amwene ise nakwate livoko lyaphwevo. Oku ali nakumwemweta ahanjikile ngwenyi, "Ngunasake uliwane namuthu wamwaza, mwanami, ou ikhiye Anita."

##
Anita ahanjikile ngwenyi, "Yoya Simbegwire, iso nangulweze vyavivulu hali yove." Oloze kamwemweteleko chipwe kumukwata kulivoko lyenyi. Ise ya Simbegwire evwile kuwaha. Ahanjikile hali vose vatatu kutwama hamwe, ngocho nomu navatwama nakuwahilila. Ahanjikile ngwenyi, "Mwanami, ngunafwelela nawitavila Anita Kupwa noko."

##
Chiyoyelo cha Simbegwire chalumukile. Kapwile cheka nalwola lwakutwama nayise kuchimeneko. Anita amuhanyine milimo yakukhanda yayivulu shikaho ahonenenga kuzata milimo yenyi yakushikola kuheta chingoloshi. Ahambakanyinyinenga kukahela nge nakumisa kulya chachingoloshi. Lipayi amulanjililile naye, likhiko kaha lyamusuulwishileko halwola luze. Ise kasolokele kuthachikiza nge Simbegwire apwilenga wakulinyengako.

##
Omu mwahichile tukweji vavandende, Ise ya Simbegwire avalwezele ngwenyi mwafumaho haze hazuvo chachindende. "Nguli nakuya ungeji wamilimo yami. Oloze Ngunathachikiza namulilama umwe namukwavo." Simbegwire kumeso kwalumukile, oloze ise kachimweneko. Anita kahanjikileho hachihande khanako. Nayikhiye kevwile kuwahako.

##
Vyuma vyapihililile kuli Simbegwire. Nge kamanyishile milimo yenyiko, chipwe tuhu kulinyenga, Anita amuvetelenga. Kaha kuheta hakulya chachingoloshi, Anita alilenga vyakulya vyosena kuselaho Simbegwire vipalapala kaha. Ufuku wosena Simbegwire alililenga swi nomu ayile mutulo, oku nakwachilila lipayi lyanaye.

##
Likumbi limwe nachimene, Simbegwire akotokelele kuhinduka. Anita atambakanyine ngwenyi, "Ove muvwa wakanyike!" Akokele Simbegwire muze mukahela. Lize lipayi lyamwaza ngachize lyaswikile kulumbambo nakupulika havali.

##
Simbegwire apihililile chikuma. Ashinganyekele kuchina haze hembo. Ambachile vize vihanda vyalipayi amuhanyine naye, kulongejeka vyakulya, nakulovoka muze muzuvo. Akavile ize jila ayile ise.

##
Omu kwelavile, anyinyine kumutondo kwakamwihi nakalwiji nakwala kahela mumithango. Shimbu kanda asavale, embile: "Ma-ama ma-ama ma-ama, wanguseza. Wanguseza chakuzeneka kukinduluka. Tata kanguzanga chekako. Mama nauhiluka kumbi muka?"

##
Omu kwachele chimene, Simbegwire embile cheka uze mwaso. Omu maphwevo vejile nakukosa vyakuvwala vyavo kuze kukalwiji, vevwile mwaso wakulishona naufuminyina kumutondo wausuku wapwileko. Vashinganyekele ngwavo yayize peho kaha yapwilenga nakunyikisa mafwo, shikaho vatwalilileho namilimo yavo. Oloze phwevo umwe hakachi Kavo evwishishile chikuma uze mwaso.

##
Ou phwevo atalile kwilu lyamutondo. Omu amwene uze mwana phwevo navihanda vyalipayi ambachile, alilile, "Simbegwire, mwana ndumbwami!" Vaze mapwevo vakwavo vechele Kukosa nakukafwa Simbegwire kusuluka kuze kumutondo. Isephwevo amukumachilile nakweseka kumuvendejeka.

##
Uze isephwevo amumbachile nakuya nenyi kuzuvo yenyi. Ahanyine Simbegwire vyakulya vizuma, nakumufwika mukahela namapayi anaye. Uze ufuku, Simbegwire alilile chosena asavalile. Oloze apwile mazoji akuhizumwisa. Ejivile ngwenyi isephwevo mwamulama.

##
Omu ise ya Simbegwire ahilukile hembo, awanyine mwanenyi wauchiho hazuvo. "Ika yasolokanga, Anita?" Ahulishile namuchima wakuzakama. Phwevo alumbunwine ngwenyi Simbegwire achinyine. Amulwezezele ngwenyi, "Ngwatondanga angulemese, oloze phamo ngwakanyamisanga chikuma longeselo yami." Ise ya Simbegwire asele zuvo nakutalikishila kukalwiji. Atwalilileho nakutalikisa mumutamba walimbo lyayayenyi waphwevo nakuhulisa nge vanamumono Simbegwire.

##
Simbegwire apwile nakuhema navasonyi jenyi omu amwene ise hakasuku. Evwile woma ngwenyi ise phamo mwapihilila. Shikaho ayile nakuswama muzuvo. Oloze ise ayile kuli Simbegwire nakwamba ngwenyi, "Simbegwire, unaliwanyina noko yove yavene. Ou mwakuzanga nakukwivwililanga. Ngunawahilila nayove kaha ngwakuzanga." Valivwasanyine ngwavo Simbegwire mwatwama nayisephwevo kweseka nomwo mwasakila yavene.

##
Ise amutambukililenga kumbi nge hikumbi. Kutwalaho ejile na Anita. Anita olwele livoko mangana valimeneke na Simbegwire. Alilile nakwamba ngwenyi, "Ngukonekeleko ove kanyike, ngwapihisanga. Nauhasa kungwitavisa ngweseke cheka?" Simbegwire atalile ise nakumona kulizakamina chapwile hameso. Shikaho aswenyene chindende mwakamwihi nakujingilika Anita mavoko.

##
Chalumingo chahatamo, Anita asanyikile Simbegwire, hamwe navasonyi jenyi kwiza kuzuvo nakulya. Kechi chilika ocho! Anita awahishile vyakulya vyosena azangilenga Simbegwire kaha vosena valile nakwikuta. Kaha vanyike vahemene, vakulwane nawa vihande ndo-o. Simbegwire evwile kuwaha nakulivwa nawa kuhamuka. Ashinganyekele ngwenyi kalinwomu mwakinduluka kuze kuzuvo nakutwama hamwe nayise nauze naye wakushisamo.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Kaloza Masho
* Language: lue
