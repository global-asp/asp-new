# Magozwe

##
Mumbaka ya Nairobi, kwakusuku na limbo lyakuzakamana, kwatwamine vanyike vamalunga vakuhona kwakutwama. Vatambukishile likumbi lyosena nge omu lyejile. Halikumbi limwe, vanyike vama lunga vapwilenga nakulongejeka visalo halutwe lwakusavala hamavu atuta. Kuchinyisa kututa, vamwinyikile kakahya Nama jilo. Hakachi ka vana vamalunga hapwilenga Magozwe. Apwilengaho kachinyike.

##
Omu visemi ja Magozwe vafwile, apwilenga kaha myaka itanu. Ayile nakutwama na natwenyi. Owu lunga kazakaminyineko Hali mwana. Kahanyine Magozwe vyakulyako. Alingishile mwana walunga azate chikuma.

##
Nge Magozwe alitetele chipwe kuhulisa, natwenyi amuvetele. Omu magozwe ahulishile nge mwahasa kuya kushikola, natwenyi amuvetele nakuhanjika ngwenyi, “watwama wakuhulama nakulilongesa vili vyosena.” Omu mwahichile myaka yitatu yakumuyanjisa Magozwe achinyine kufuma kuli natwenyi. Aputukile kutwama mumikwakwa.

##
Twamiso yamimikwakwa yapwile yayikalu shikaho vanyike vamalunga vayanjile makumbi osena hakulinga vayenga nakumbata vyakulya. Lola lumwe vapwilenga nakuvakasa, Lola lukwavo vapwilenga nakuvaveta. Omu vapwilenga nakuviza, kakwapwilenga vakuvakafwako. Lizavu lyafwelelele hatujimbongo vambachilenga kufuma kukulomba, nakulanjisa mapepa navikwavo. Chiyoyelo chakolele momo yajindombo navakwavo vatondele kuyulu vihanda vikwavo vya mbaka.

##
Likumbi limwe omu Magozwe atalilenga muze mwakuhakila majilo, awanyine mukanda wamyaka wamajilo. Awupukuchile majilo nakuwuhaka nunjeke. Lola losena ambachilenga mukanda nakutala ma sinapu. Katachikijile mwakutangilako.

##
Ma sinapu alumbunwinenga mwana lunga akolelenga Kupwa muka kutukisa jindeke. Lola lumwe, ashinganyekelenga ngwenyi apwilenga wuze mwana lunga muze mumujimbu.

##
Kwatuchile Chishika shikaho Magozwe emanyine mumukwakwa nakulomba. Lunga endele kuli yikiye. “Yoya, lijina lyami yami Tomasi. Ngwechi kuzachilanga kwakamwihi nakuno, ku ngalila wunahase kumbata chakulyako,” Lunga ahanjikile. Asontele kuzuvo yakala amakonde akuhya na kasongwa kakuwutuluka. “Ngwatachikiza ngwami muya kuze nakumbata vyakulya?” Ahulishile. Magozwe atalile hali wuze lunga, nahazuvo. “Pamwe,” ahanjikile, nakufumaho.

##
Omu tukweji vavavulu vakavangijileho, vaze vana vamalunga vejilile kumona Thomas. Azangile kuhanjika navatu, chikuma kuVatu vatwaminenga . Thomas evwililenga kumijimbu yamyono yavatu. Apwilenga wakulihana chikuma na kuwunda, kapwilenga wamanyako chipwe wakasawutuko. Vanyike vamalunga vamwe vaputukile kuya nakumbatanga vyakulya kwakuze kuzuvo Lola lwa musana.

##
Magozwe atwamine halukoto nakutala mivwimbimbi mumukanda omu tomasi atwamine kwakamwihi nayikiye. “Mujimbu wunakuhanjika Hali yika?” Tomasi Ahulishile. “Wunakuhanjika Hali mwana lunga ejile Kupwa muka kutukisa jindeke,” Magozwe ahilwishile. “Lijina lya mwana lunga yikiye hiya?” Tomasi Ahulishile. “Kangwatachikijileko, kangwahasa kutangako?” Magozwe ahanjikile mukuwunda.

##
Omu vali wanyine, Magozwe aputukile kulweka Tomasi mujimbu wenyi. Wapwilenga mujimbu wa natwenyi na nomu achinyine. Tomasi kahanjikile chikuma ako, kalwekele Magozwe vyakulingako, oloze evwishishile chikuma Lola lose. Lola lumwe vapwilenga nakuhanjika omu vapwilenga nakulya hazuvo.

##
Mumyaka yakusemuka Ya Magozwe yapwile makumi, Tomasi amuhanyine mukanda wukwavo wamijimbu. Wapwilenga mujimbu wa mwana wa lunga wa kwimbo akolelenga Kupwa mukakwasa ngunja wakwivakana. Tomasi atangilile wuze mujimbu Magozwe kapapa kakavulu, likumbi limwe ahanjikile, “ngwashinganyeka hilola wunahase kuya kushikola nakulilongesa mwakutangila. Washinganyeka ngove yika?” Tomasi alumbunwine ngwenyi ejivile ngalila oku vana vanahase kutwama, nakuya kushikola.

##
Magozwe ashinganyekeleho hali eyi ngalila yayihya na yikiye kuya kushikola. Inyi nge natwenyi apwilenga wakoloka kaha apwilenga wakuhulama nakulilongesa vili vyosena? Inyi nge vamu vetele oku ku ngalila yayihya? Alizakaminyine . “Pamwe chamwaza kutwamanga kaha mujijila,” ashinganyekele.

##
Alwekele woma wenyi Tomasi. Omu lola lwahichile Tomasi amufwelelesele cheka wuze mwana lunga ngwenyi chiyoyelo nachipwa kanawa kuze ku ngalila yayihya.

##
Shikaho Magozwe alukile mu lumu yazuvo amafo amatamba. Vali pangililile lumu na vana vavali vamapwevo vakwavo. Vose hamwe vapwilenga nakutwama haze hazuvo vapwilenga likumi. Hamwe na tata wapwevo Cissy na lunga lyenyi, tuwa vatatu, pusi kaha cheka na pembe wakashinakaji.

##
Magozwe aputukile shikola shikaho yapwile yayikalu. Apwilenga navyavivulu vya kulinangula. Lola lumwe atondelenga kwecha. Wunonyi ashinganyekelenga Hali wuze muka kutukisa jindeke nawuze muka kwasa ngunja muze mumikanda. Nge vakiko kecheleko.

##
Magozwe atwamine musenge yazuvo yapwile na kasongwa ka mafo amatamba, nakutanga mukanda wamijimbu kufuma kushikola. Tomasi ejile shikaho atwamine kwakamwihi nayikiye. “Mujimbu kana wakuhanjika haka?” Tomasi ahulishile. “Wuli nakuhanjika Hali mwana lunga ejile Kupwa tangishi,” Magozwe akumbulwile. “Lijina lya owu mwana pwevo yikiye hiya?” Tomasi ahulishile. “Lijina lyenyi yikiye Magozwe,” Magozwe ahanjikile nakukemwina.

##
* License: [CC-BY]
* Text: Lesley Koyi
* Illustration: Wiehan de Jager
* Translation: Kaloza Masho
* Language: lue
