# Likumbi ngwafumine hembo nakuya kumbaka

##
Hawimanyino wajisacha mwimbo lyami halihomene vathu najisacha jakuzala. Hamavu hapwilenga vyuma vyavivulu vyakuvandamina kulongejeka. Mitoloki vapwile nakutambakana kwapwile nakuya jisacha javo.

##
Ngwevwile mutoloki ali nakutambakana, "Mbaka! Mbaka! Yakuya kumulauko!" Ize ikhiko Sacha ngwatondele kukandama.

##
Sacha yakuya kumbaka yapwile kwakamwihi nakuzala, oloze vathu vavavulu vapwile nakulishinjika kutonda kwingila mukachi. Vamwe valongejekele viteli vyavo mwishi yasacha. Vekha vahakile vyavo hakhelulu jamukachi kasacha.

##
Vaze vapwile nakwingila musacha vakwachile matiketi avo chosena vatondele hakutwamina muze musacha mwazalile navathu. Maphwevo navana vatwamishile kanawa haungeji wavo wausuku uze.

##
Ngwalichinyinyikile kwakamwihi nanjanena. Muthu atwamine kwakamwihi nayami akwachishile kungonga yenyi yandundu yamafwo-amatamba. Avwalile jisambalakata jamwaka, chashi chamwaka chakufwa kaha asolekele kupwa nawoma.

##
Ngwatalile haweluka wasacha nakwanuka ngwami ngwapwile nakuseza limbo lyami, limbo ngwakolelelemo. Ngwapwile nakuya kumbaka yayinene.

##
Kulongejeka kwakumine kaha nawa vosena vapwilenga musacha vatwamine. Vakakulanjisa vatwalilileho kulichichimika musacha nakulanjisa vyuma vyavo. Vosena vapwilenga nakutambakana kukulisa vize vapwilenga nakulanjisa. Mazu evwikile apwile akusehesa kuli yami.

##
Vamwe valanjile vyakunwa, vakwavo valanjile vyakulya vyamweseke nakuputuka kutafunya. Vaze kavapwile najimbongoko nge yami, twatalileko kaha.

##
Evi vikilikita vyakulanjisa vaviluwanganyishile kukusopesa chasacha, chinjikizo chakusolola ngwavo vanaliwahisa nakuya. Mutoloki wajisacha alwezele vakakulanjisa kufuma muminyau.

##
Vakakulanjisa valishinjikile mangana vafume musacha. Vakwavo vahanyine jichenji kuli venyajo. Vakwavo vesekele kulanjisa muze vene mulwola lwamakumishilo.

##
Omu sacha yasunukile, ngwanonokele hanjanena. Ngwalihulishile nge nangukeza kukahiluka cheka kwimbo.

##
Omu ungeji watwalileho, mukachi kasacha mwazumine. Ngwasokele meso ami kutonda kusavala.

##
Oloze vishinganyeka vyapwile kwimbo. Mama ali kanawa? Vambwanda jami navaneha nganyo? Songo yami mwanuka kuthukumwina jimbuto jamitondo yami?

##
Hakuya mujila, ngwalamine mumutwe lijina lyangalila atwaminengako nathu muze mumbaka yayinene. Ngwapwilenga nakuyivuluka likha chosena ngwalezukilile mutulo.

##
Omu mwahichile shimbu, ngwahindukile navyema vyakusanyika vathu vapwile nakukinduluka kwimbo. Ngwanonele kangonga kami nakufuma muze musacha.

##
Sacha yakuhiluka yapwilenga nakuzala washi, kalinwomu nayikinduluka. Chachilemu chikuma chasalileko kuli yami jino chapwile kutonda zuvo yanathu.

##
* License: [CC-BY]
* Text: Lesley Koyi, Ursula Nafula
* Illustration: Brian Wambi
* Translation: Masho Kaloza
* Language: lue
