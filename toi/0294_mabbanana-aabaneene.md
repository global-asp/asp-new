# Mabbanana Aabaneene

##
Muunda wabaneene wakali mubotu. Mwakalizwide maila, inzembwe alimwi aa mwanja. Izyakali kwiindilila kubota mumuunda akali mabbanana. Baneene bakalijisi bazyukulu banji, pesi ndakalizyi kuti bakali kundiyandisya kwiinda bamwi. Bakali kundiita kuŋanda kwabo akundaambila maseseke manji. Pesi kuli comwe ncibatakali kundaambila: nkobakali kuvwundikila mabbanana.

##
Bumwi buzuba ndakabona cinzuma ca matete kunze aŋanda yabaneene. Nindakabuzya kuti cinzuma cakali canzi, buinguzi mbondakapegwa mbwakuti, "Ncinzuma camaleele." Munsi-munsi acinzuma kwakali matuvwu aamabbana ngubakali kupindamuna ciindi aciindi. Ndakayandisisya kuzyiba. "Ngaanzi matuvwu aaya baneene "? Bakavwiila kuti "Matuvwu amaleele."

##
Cakali kukkomaninsya kulanga baneene, mabbanana, matuvwu amabbanana acinzuma camatete cipati. Baneene bakandituma kuunka kuli baama. "Baneene, ndiyanda kubona mbomubamba mabbanana..." "Mwaneebo utandikatazyi mwana, kocita mbuli mboambilwa." Bakazumanana, mpoona Mbondakainka kandiya kuzuza.

##
Nindakajokela, baneene bakalikkede anze kakunyina cinzuma amabbanana. "Baneene, ino cinzuma amabbanana oonse zyili kuli…?" Bwiinguzi mbundakapegwa mbwakuti, "Ali kubusena bwamaleele." Cakandityompya kapati!

##
Nikwakainda mazuba obilo, baneene bakandituma kuti ndibabwezele nkoli yakweenzya kuzyuli kwabo. Nindakanjila kuzyuli, ndakatambulwa akununkila kwa mabbanana abizwa. Ndakabona cinzuma camaleele kacisisidwe kabotu mungubo yakaindi. Ndakainyamuna akununkizya kanunko kaya kabotelezya maningi.

##
Ijwi lyabaneene lyakanditilimuna. "Ucita nzi? Koleta nkoli cakufwambaana." Ndakazwa cakufwambaana akubapa nkoli yakweenzya. "Ino usekelela nzi?" Mubuzyo wakandipa kuzyiba kuti ndakacili kumweta-mweta akaambo kakubona busena bwamaleele bwa baneene.

##
Buzuba bwakaccilila, baneene nibakaunka kukuswaya baama, ndakazuzila kuŋanda yabo. Kwakali mulwi wamabbanana abizwide. Ndakabweza lyomwe akusisa mucisani ncindaasamide. Ndakaunka kunze aŋanda akulilya. Lyakali kuweela kwiinda mabbanana oonse ngindakalya kale mubuumi bwangu.

##
Buzuba bwakatobela, baneene nibakali kubeleka mumuunda, ndakaunka muŋanda akusondela akali mabbanana. Ndakajana oonse alibizwide. Ndakacikonzya kubweza one. Nindakali kuzwa anze, ndakamvwa baneene kabakola. Mpoona, ndakasisa mabbanana muchisani ncindakasamide akubaindilila.

##
Buzuba bwakacilila, bwakali bwamakwebo. Baneene bakali kutola mabbanana abizwide amwanja kukusambala kumusyika. Oobo buzuba tiindakaunka cakufwambaana kuya kubaswaya. Pele tacakali kukonhyeka kutababona kwaciindi cilamfu.

##
Nokwakaba kumazuba, baama, bataata abaneene bakandiita. Ndakazyiba ncibakali kundiitila. Nindakoona, ndakazyiba kuti nseelede kubabbida baneene, bazyali bangu nokuba muntu uli oonse.

##
* License: [CC-BY]
* Text: Ursula Nafula
* Illustration: Catherine Groenewald
* Translation: Chester Mwanza
* Language: toi
