# Ncaakaamba Mucizyi wa Vusi

##
Buzuba bumwi mafwumofwumo, banyinakulu Vusi bakamwiita, "Vusi ndakomba utole ji eeli kubazyali bako. Bayanda kubamba nkukisi mpati yapobwe yabwiinga lyamucizyi wako."

##
Naakali kuyuubwenda munzila, wakajana basankwa bobilo bakali kucela micelo. Umwi musankwa wakamunyanga ji akulifwusa mucisamu, mpoona lyakapwaika.

##
"Ino watyani?" wakalila Vusi. "Eeli ji lyali lyakubambya nkukisi mpati lyakupobwe lya bwiinga. Nkukisi njakupobwe lyabwiinga lyamucizyi wangu. Mucizyi wangu ulaamba kuti nzi kuti kutabi nkukisi kupobwe?"

##
Basankwa bakalilekelela. "Tatukonzyi kugwasya ankukisi mpati lyakupobwe, pesi kobweza nkoli ukamupe mucizyi wako." Vusi wakazumanana alweendo lwakwe.

##
Naakali kweenda munzila, wakajana balombwana bobilo kabayaka ŋanda. "Sena inga twabelesya kasamu ako kayumu?" Pesi kasamu tiikakali kayumu mpoona kakatyoka.

##
"Ino mwacita nzi?" wakalila Vusi. "Ikasamu aaka cali cipego camucizyi wangu. Basikucela micelo balindipede akaambo kakuti bandipwaila ji lyakubamba nkukisi mpati yakupobwe. Nkukisi yakupobwe cali cipego cabwiinga bwamucizyi wangu. Lino kunyina ji, kunyina nkukisi yakupobwe acipego. Ulaamba kuti nzi mucizyi wangu?"

##
Bayaki bakalilekelela akaambo kakutyola kasamu. "Kunyina ncotunga twacita ankukisi yakupobwe, pesi kobweza bwizu oobu ukamupe mucizyi wako." Vusi wakazumanana alweendo lwakwe.

##
Naakazumanana kweenda, wakajana mulimi aŋombe. "Bwabota bwizu oobo, inga tondipi ndilume asyoonto?" yakabuzya ŋombe. Bwizu bwakabotesya, nkabela, ŋombe yakabulya boonse.

##
"Ino wacita nzi?" wakalila Vusi. "Obuya bwizu cali cipego camucizyi wangu. Bayaki mbabandipa bwizu buya akaambo kakuti bandityolela kasamu. Basikucela micelo balindipede kasamu akaambo kakuti bandipwaila ji lyakubambya nkukkisi mpati yakupobwe lya bwiinga. Nkukkisi yakupobwe cali cipego cabwiinga bwamucizyi wangu. Lino kunyina ji, kunyina nkukkisi yakupobwe a cipego." Ulaamba kuti nzi mucizyi wangu?

##
Ŋombe yakalilekelela akaambo kakuliyanda. Mpoona, mulimi wakazuminzya kuti Vusi aunke aŋombe ikapegwe mucizyi wakwe cipego ca bwiinga. Lweendo lwakazumanana.

##
Pesi ŋombe yakatija akujokela kumulimi. Vusi wakasweeka nakali kuya ku bwiinga. Aboobo, wakamuka kusika kupobwe lyamucizyi wakwe. Batambe-tambe bakali kulya ciindi Vusi naakasika kupobwe.

##
"Ino ndilacita buti?" Vusi wakalila. "Ŋombe yatija cali cipego, kucincanya bwizu bwandipede bayaki. Bayaki bandipa bwizu nkaambo kakuti batyola kasamu kandipede basikucela micelo. Basikucela micelo bandipa kasamu nkaambo bapwaya ji lyakubambya nkukkisi. Nkukkisi yali yakubwiinga bwamucizyi wangu. Zyipego ndinyina. Kunyina ji, kunyina nkukkisi mpati yapobwe, kunyina cipego cili coonse."

##
Mucizyi wa Vusi wakayeeya kwaciindi, mpoona wakati, "Vusi mukwesu, nsebikkide maano kapati kuzyipego. Nseyandi nkukkisi mpoati yapobwe! Cipati ncakuti tuli antoomwe, alimwi ndakkomana. Koya usame zyikobela zyibotu kutegwa tupobole." Vusi wakacita mbuli mbwaakaambilwa.

##
* License: [CC-BY]
* Text: Nina Orange
* Illustration: Wiehan de Jager
* Translation: Chester Mwanza
* Language: toi
