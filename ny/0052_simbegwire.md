# Simbegwire

##
Pamene amaiMai a Simbegwire anamwalira, anakhala wacisoni kwambiri. Abambo a Simbegwire adacita zothekera zonse kusamalira mwana wawo wamkazi. Pang'ono-pang'ono, adaphunziranso kusangalalanso, popanda amai a Simbegwire. M'mawa mulimonse amakhala ndikulankhula za tsiku la mawa. Madzulo mulimonse ankadyera pamodzi cakudya camadzulo. Atatsuka mbale, bambo wa Simbegwire anamuthandiza ntchito yasukulu yakunyumba.

##
Tsiku lina, abambo a Simbegwire adafika kunyumba mocedwa kuposa masiku onse. "Kodi mwana wanga uli kuti?" adayitana. Simbegwire anathamangira kwa abambo ake. Anayima pomwe anawona kuti anagwiriradzanja la mkazi. "Ndikufuna iwe ukumane ndi munthu wapadera, mwana wanga. Uyu ndi Anita," anatero akumwetulira.

##
"Moni Simbegwire, abambo ako andiuza zambiri za iwe," anatero Anita. Koma sanamwetulire kapena kugwirira dzanja la mtsikanayo. Abambo a Simbegwire anali okondwa komanso osangalala. Anakambirana za atatuwa kukhala pamodzi, komanso momwe moyo wawo ungakhalire bwino. "Mwana wanga, ndikhulupirira kuti wavomera Anita kukhala amai ako," anatero.

##
Moyo wa Simbegwire unasintha. Sanalinso ndi nthawi yoceza ndi bambo ake m'mawa. Anita anam'patsa ntchito zambiri zapanyumba kotero kuti anali wotopa kwambiri kugwira ntchito yake yakusukulu m'madzulo. Anangopita kukagona atadya cakudya camadzulo. Comwe cinangomutonthoza cinali bulangete wokongola womwe amai ake anampatsa. Abambo a Simbegwire sanadzindikire konse kuti mwana wawo anali wosasangalala.

##
Patapita miyezi yaing'ono, abambo a Simbegwire anafotokoza kuti adzacokapo nyumba kwakanthawi. "Ndiyenera kupita kuntchito yanga," adatero. "Koma ndikudziwa mudzasamalirana." Nkhope ya Simbegwire idagwa, koma abambo ake sanazindikire konse. Anita sananene ciriconse. Sanasangalale nayenso.

##
Zinthu zinafika poipa kwa Simbegwire. Ngati sanamalize ntchito zake, kapena kumadandaula, Anita amamumenya. Ndipo pacakudya camadzulo, maiyo amadya cakudya cambiri, nasiyira Simbegwire zidutswa zocepa cabe. Usiku uliwonse Simbegwire amalira yekha kugona, kukumbatira bulangete wa amai ake.

##
Tsiku lina m'mawa, Simbegwire anacedwa kuuka. "Iwe mwana waulesi!" Anita anafuula. Anamcotsa Simbegwire pabedi. Bulangete wamtengo wapatali anagwidwa ndi msomali, ndipo unang'ambika pakati.

##
Simbegwire anakhumudwa kwambiri. Anaganiza zothawa kucoka panyumba. Anatenga zidutswa za bulangete wa amai ake, nanyamula cakudya, natuluka mnyumbamo. Anatsatira njira yomwe abambo ake anapitira.

##
Pofika madzulo, anakwera mtengo wautali pafupi ndi mtsinje ndipo anadzipangira pogona panthambi. Pomwe anagona, anayimba: Maama, maama, maama, munandisiya. Munandisiya osabweranso. Atate sakundikondanso. Amai, mudzabwera liti? Munandisiya."

##
M'mawa mwake, Simbegwire anayimbanso nyimboyo. Pomwe azimaimai anabwera kudzachapa zovala zawo pamtsinje, anamva nyimbo yacisoni ikucokera mumtengo wautali. Amaganiza kuti ndi mphepo yomwe imawaza masamba, ndikupitirira ndi ntchito yawo. Koma m'modzi mwa azimaiwo anamvetsera mosamalitsa ku nyimboyi.

##
Mai uyu anayang'ana m'mtengo. Ataona mtsikanayo ndi zidutswa za bulangete wokongola, aafuula, "Simbegwire, mwana wa mcimwene wanga!" Amai enawo anasiya kutsuka ndikuthandizira Simbegwire kutsika m'mtengo. Azakhali ake anakumbatira kamtsikanaka ndikuyesetsa kumutonthoza.

##
Azakhali ake a Simbegwire adapita ndi mwana kunyumba kwake. Anapatsa Simbegwire cakudya cothuma, ndikumugoneka pabedi ndi bulangete wa amai ake. Usiku womwewo, Simbegwire analira pamene anali kugona. Koma inali misozi yampumulo. Anadziwa kuti azakhali ake azamusamalira.

##
Pamene abambo a Simbegwire atabwelerako, anapeza cipinda cake ciribe kanthu. "Cinacitika ndi ciani, Anita?" anafunsa ndi mtima wokhumudwa. Maiyo analongosola kuti Simbegwire anathawa. "Ndidafuna kuti iye andiremekeze," anatero. "Koma mwina ndinali okhwimitsa zinthu." Abambo a Simbegwire anacoka mnyumbamo ndi kulowera ca kumtsinje. Adapitirizabe kupita kumudzi kwa mlongo wake kuti akafunse ngati anamuonako Simbegwire.

##
Simbegwire anali kusewera ndi azisuweni ake ataona bambo wake kutali. Anacita mantha kuti mwina adzakwiya, motero anathamangira mnyumba kukabisala. Koma abambo ake anapita kwa iye nati, "Simbegwire, wadzipezera wekha mai wako wabwinomai. Yemwe akukonda ndikukumvetsetsa. Ndikunyadira ndipo ndikukonda." Anagwirizana kuti Simbegwire azikhala ndi azakhali ake kulingana ndi momwe angafunire.

##
Abambo ake amamuyendera tsiku lirironse. Pambuyo pake, anabwera ndi Anita. Anatambasulira dzanja lake kwa Simbegwire. "Pepani, ndinalakwitsa," analira. "Kodi ungandirole kuyesanso?" Simbegwire anayang'ana abambo ake ndi nkhope yawo ya nkhawa. Kenako anayenda pang'onopang'ono cakutsogolo ndikukumbatira Anita.

##
Sabata yotsatira, Anita adayitanitsa Simbegwire, ndi abale ake ndi azakhali ake, kunyumba kuti akadye. Ndi phwando labwino bwanji! Anita anakonza zakudya zonse zomwe Simbegwire amakonda, ndipo aliyense anadya mpaka atakhuta. Kenako ana anasewera pomwe akulu amalankhula. Simbegwire anali wosangalala komanso wolimba mtima. Anaganiza kuti posachedwa, abwerera kunyumba kukakhala ndi abambo ndi amai ake omupeza.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Fredrick Mapulanga
* Language: ny
