# Simbegwire

##
Pamene amai a Simbegwire anamwalila, anakhala wacisoni kwambili. Abambo a Simbegwire adacita zothekela zonse kusamalila mwana wawo wamkazi. Pang'ono-pang'ono, adaphunzilanso kusangalalanso, popanda amai a Simbegwire. M'mawa mulimonse amakhala ndikulankhula za tsiku la mawa. Madzulo mulimonse ankadyela pamodzi cakudya camadzulo. Atatsuka mbale, bambo wa Simbegwire anamuthandiza ntchito yasukulu yakunyumba.

##
Tsiku lina, abambo a Simbegwire adafika kunyumba mocedwa kuposa masiku onse. "Kodi mwana wanga uli kuti?" adayitana. Simbegwire anathamangila kwa abambo ake. Anayima pomwe anawona kuti anagwilila dzanja la mkazi. "Ndikufuna iwe ukumane ndi munthu wapadela, mwana wanga. Uyu ndi Anita," anatelo akumwetulila.

##
"Moni Simbegwire, abambo ako andiuza zambili za iwe," anatelo Anita. Koma sanamwetulile kapena kugwilila dzanja la mtsikanayo. Abambo a Simbegwire anali okondwa komanso osangalala. Anakambilana za atatuwa kukhala pamodzi, komanso momwe moyo wawo ungakhalile bwino. "Mwana wanga, ndikhulupilila kuti wavomela Anita kukhala amai ako," anatelo.

##
Moyo wa Simbegwire unasintha. Sanalinso ndi nthawi yoceza ndi bambo ake m'mawa. Anita anam'patsa ntchito zambili zapanyumba kotelo kuti anali wotopa kwambili kugwila ntchito yake yakusukulu m'madzulo. Anangopita kukagona atadya cakudya camadzulo. Comwe cinangomutonthoza cinali bulangete wokongola womwe amai ake anampatsa. Abambo a Simbegwire sanadzindikile konse kuti mwana wawo anali wosasangalala.

##
Patapita miyezi yaing'ono, abambo a Simbegwire anafotokoza kuti adzacokapo pa nyumba kwakanthawi. "Ndiyenela kupita kuntchito yanga," adatelo. "Koma ndikudziwa mudzasamalilana." Nkhope ya Simbegwire idagwa, koma abambo ake sanazindikile konse. Anita sananene ciliconse. Sanasangalale nayenso.

##
Zinthu zinafika poipa kwa Simbegwire. Ngati sanamalize ntchito zake, kapena kumadandaula, Anita amamumenya. Ndipo pacakudya camadzulo, maiyo amadya cakudya cambili, nasiyila Simbegwire zidutswa zocepa cabe. Usiku uliwonse Simbegwire amalila yekha kugona, kukumbatila bulangete wa amai ake.

##
Tsiku lina m'mawa, Simbegwire anacedwa kuuka. "Iwe mwana waulesi!" Anita anafuula. Anamcotsa Simbegwire pabedi. Bulangete wamtengo wapatali anagwidwa ndi msomali, ndipo unang'ambika pakati.

##
Simbegwire anakhumudwa kwambili. Anaganiza zothawa kucoka panyumba. Anatenga zidutswa za bulangete wa amai ake, nanyamula cakudya, natuluka mnyumbamo. Anatsatila njila yomwe abambo ake anapitila.

##
Pofika madzulo, anakwela mtengo wautali pafupi ndi mtsinje ndipo anadzipangila pogona panthambi. Pomwe anagona, anayimba: Maama, maama, maama, munandisiya. Munandisiya osabwelanso. Atate sakundikondanso. Amai, mudzabwela liti? Munandisiya."

##
M'mawa mwake, Simbegwire anayimbanso nyimboyo. Pomwe azimaimai anabwela kudzachapa zovala zawo pamtsinje, anamva nyimbo yacisoni ikucokela mumtengo wautali. Amaganiza kuti ndi mphepo yomwe imawaza masamba, ndikupitilila ndi ntchito yawo. Koma m'modzi mwa azimaiwo anamvetsela mosamalitsa ku nyimboyi.

##
Mai uyu anayang'ana m'mtengo. Ataona mtsikanayo ndi zidutswa za bulangete wokongola, aafuula, "Simbegwire, mwana wa mcimwene wanga!" Amai enawo anasiya kutsuka ndikuthandizila Simbegwire kutsika m'mtengo. Azakhali ake anakumbatila kamtsikanaka ndikuyesetsa kumutonthoza.

##
Azakhali ake a Simbegwire adapita ndi mwana kunyumba kwake. Anapatsa Simbegwire cakudya cothuma, ndikumugoneka pabedi ndi bulangete wa amai ake. Usiku womwewo, Simbegwire analila pamene anali kugona. Koma inali misozi yampumulo. Anadziwa kuti azakhali ake azamusamalila.

##
Pamene abambo a Simbegwire atabwelelako, anapeza cipinda cake cilibe kanthu. "Cinacitika ndi ciani, Anita?" anafunsa ndi mtima wokhumudwa. Maiyo analongosola kuti Simbegwire anathawa. "Ndidafuna kuti iye andilemekeze," anatelo. "Koma mwina ndinali okhwimitsa zinthu." Abambo a Simbegwire anacoka mnyumbamo ndi kulowela ca kumtsinje. Adapitilizabe kupita kumudzi kwa mlongo wake kuti akafunse ngati anamuonako Simbegwire.

##
Simbegwire anali kusewela ndi azisuweni ake ataona bambo wake kutali. Anacita mantha kuti mwina adzakwiya, motelo anathamangila mnyumba kukabisala. Koma abambo ake anapita kwa iye nati, "Simbegwire, wadzipezela wekha mai wako wabwino mai. Yemwe akukonda ndikukumvetsetsa. Ndikunyadila ndipo ndikukonda." Anagwilizana kuti Simbegwire azikhala ndi azakhali ake kulingana ndi momwe angafunile.

##
Abambo ake amamuyendela tsiku lililonse. Pambuyo pake, anabwela ndi Anita. Anatambasulila dzanja lake kwa Simbegwire. "Pepani, ndinalakwitsa," analila. "Kodi ungandilole kuyesanso?" Simbegwire anayang'ana abambo ake ndi nkhope yawo ya nkhawa. Kenako anayenda pang'ono pang'ono cakutsogolo ndikukumbatila Anita.

##
Sabata yotsatila, Anita adayitanitsa Simbegwire, ndi abale ake ndi azakhali ake, kunyumba kuti akadye. Ndi phwando labwino bwanji! Anita anakonza zakudya zonse zomwe Simbegwire amakonda, ndipo aliyense anadya mpaka atakhuta. Kenako ana anasewela pomwe akulu amalankhula. Simbegwire anali wosangalala komanso wolimba mtima. Anaganiza kuti posachedwa, abwelela kunyumba kukakhala ndi abambo ndi amai ake omupeza.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Fredrick Mapulanga
* Language: ny
