# Khalai uambola ni licalano

##
Yo ki Khalai. Unani lilimo ze ketalizoho kazepeli. Libizo la hae litalusa "yomunde" mwapuo ya Lubukusu.

##
Kakusasana Khalai hazuha ubulelisa kota ya olenji. "Kota tuwe nikupa kuli uhule mi ulufe maolenji abuzwize amañata."

##
Khalai uya kwa sikolo. Mwa nzila abulela kwa bucwañi. "Bucwañi nikupa kuli uhule ka butala luli mi usike waoma."

##
Khalai hafita mwahala lipalisa zamwa mushitu. "Mina lipalisa, muzwele pili kubenya kuli nange nimibeye mwa milili yaka."

##
Hali kwasikolo, Khalai abulela kwa kota ye fahala patelo ali, "Kota tuwe uhule ni mitai yemituna kuli lubalelange mwa muluti wahao."

##
Hali kwa sikolo Khalai abulela kwa lukwakwa lwa sikolo. "Uhule utiye hahulu kuli upaleliswe batu babamaswe kutaha mwahali."

##
Khalai akutela kwa hae, apotela kota ya olenji. "Maolenji ahao abuzwize cwale?" Khalai abuza.

##
"Maolenji asali butala," Khalai aishumusa. "Nikakubona kamuso wena kota ya olenji," Khalai abulela. "Mwendi nikatofumana olenji yebuzwize!"

##
* License: CC BY
* Text: Ursula Nafula
* Illustration: Jesse Pietersen
* Translation: Lusaka Teachers
* Language: loz-na
