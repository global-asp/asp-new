# Njolo ni kukutiseza bumaswe

##
Le ki likande la Ngede, yena Njolo ni mutangana yatimana yabizwa Gingile. Zazi leliñwi Gingile hanaile kwa kuzuma autwa pizo ya Ngede. Mwahanu ya Gingile sekukala kukoloba kabaka la kunahana linosi. Kihayema ni kuteeleza ka tokomelo, kubatisisa konji habona nyunywani mwa mitai fahalimu a toho yahae. "Kiyo-kiyo-kiyo," Nyunywani ya lila, inze ifufela kwa kota yetatama, ni yetatama. "Kiyo, kiyo, kiyo," yabiza, inge iyema nako ni nako kuikolwisisa kuli Gingile walatelela.

##
Hase kufitile nakonyana, sebafita fa kota yetuna ya mubuyu. Ngede atulaka ka makatakata kwa mitai. Saina fa mutai ulimuñwi ni kuotolola toho yahae ku Gingile inge yabata ku bulela, "Kiye! Taha cwale! Kiñi sesi ku liyehisa?" Gingile hakuna limuka zanaboni mwa tasi a kota, kono na sepile Ngede.

##
Kikafo, Gingile abeya muwayo wa kuzumisa mwa tasi a kota, akubukanya buandilala ni kutumbula mulilo. Mulilo hase utuka hande, abeya kota yetelele yeomile mwahali a mulilo. Kota ye neizibahala kwa kuzusa musi womuñata hainze ituka. Apahama kwa kota inge asweli kota yeo kwa mafelelezo ayona ka meeno.

##
Kasamulahonyana, autwa mulumo wa limuka zepatehile. Nelikena ni kuzwa mwa pakani ya kota mwa ngoma ya zona. Gingile hasafitile akasheza kota mwa pakani. Limuka selizwa kumatela fande, inge linyemile. Se libaleha kakuli alilati musi kono nelisikaya inge lisika lumaka Gingile habutuku!

##
Limuka alizwile, Gingile sa kenya lizoho lahae mwa siyaleto. Azusa linjango ze bukiti za linosi, zenelotisa linosi zekambile mi litezi mafula. Abeya hande linjango mwa kakotani kana shimbile famaheta ahae ni kukala kutuluka kwa kota.

##
Ngede nabuha lika kaufela zeo Gingile naeza. Namu libelela kuli amusiyele kwateni linosi kakuitumela ku Njolo. Ngede atula tula kwa mutai ni mutai kusutelela fafasi. Mafelelezo Gingile afita fafasi a kota. Ngede angongaula fa licwe kwatuko ni mushimani ni kulibelela mupuzo wahae.

##
Kono, Gingile atima mulilo, anopa muwayo wahae nikufunduka kuliba kwandu, kuicanganisa nyunywani. Ngede abiza kakunyema, "VIC-torr! VIC-torr!" Gingile ayema, atalimela kanyunywani ni kuseha hahulu. "Ubata kwa linosi, wabata, mulikanaka? Ha! Kono niezize musebezi kaufela, ni ku lumiwa kwa limuka ninosi. Nikaikabela cwañi linosi zende niwena?" Saikela. Ngede nafilikani! Nekusa swaneli kumueza cwalo! Kono uka kutisezwa bumaswe.

##
Zazi leliñwi kasamulaho alisunda Gingile hape autwa pizo ya linosi ya Ngede. Ahupula linosi zetabusa nikuakufela kulatelela nyunywani hape. Hase aetelezi Gingile kwa tuko a mushitu, Ngede ayema kuipumulisa mwa muluti wa sikuku sa muutwa sesinde. "Ahh," Gingile anahana. "Ngoma ya limuka iswanela kuba mwa kota onamo." Atumbula kalilo kahae kabubebe nikukala kupahama ni kota yezwa musi mwa hanu yahae. Ngede aina inge abuha.

##
Gingile apahama kono na komoka anasa utwi mulumo wa limuka sina kamita. "Mwendi limuka liinzi mwahali luli a kota," ainahanela. Apahama mutai womuñwi. Kono kufita kuli afumane limuka, atalimela mwa pata ya liñau! Liñau neli nyemile hahulu fakupasumuniwa fa buloko kasipundumukela. La kutisa meeto alona kabusisani, laatama kubonisa meeno alona amatuna ashengile hahulu.

##
Liñau li sikamuluma kale, Gingile atuluka kwa kota kakuakufa. Ka kuakufa kwahae, ashuta mutai mi awela fafasi kamusindo omutuna ni kukweta lisito. Acuñuta kabubebe mwanakonela. Kalitohonolo lahae, Liñau nelisali mwa buloko kuli limumatise. Ngede, njolo ya linosi, namukutiselize bumaswe bwahae. Mi ni Gingile naitutile tuto.

##
Cwale, bana ba Gingile abautwa likande la Ngede baba ni likute la kanyunywani. Moba lafelanga linosi, babonanga kuli basiyela kwateni Njolo siemba sesituna sa sinjango sa linosi.

##
* License: [CC-BY]
* Text: Zulu folktale
* Illustration: Wiehan de Jager
* Translation: Christabel Songiso, Akombelwa Muyangana
* Language: loz-na
