# Njolo ni kukutisa bumaswe kwahae.

##
Le ki likande la Ngede, yena Njolo ni mutangana yatimana yabizwa Gingile. Zazi lelimu Gingile anaile kwa kuzuma autwa pizo ya Ngede. Mwahanu ya Gingile sekukala kukoloba kabaka la kunahana linonsi. Kiayema ni kuteeleza ka tokomelo, kubatisisa konji abona nyunywani mwa mitai fahalimu a toho yahae. "Kiyo-kiyo-kiyo," Nyunywani ya lila, inze ifufela kwa kota yetatama, ni yetatama. "Kiyo, kiyo, kiyo," yabiza, inge iyema nako ni nako kuikolwisisa kuli Gingile walatelela.

##
Hase kufitile nakonyana, sebafita fa kota yetuna ya mubuyu. Ngede atulaka ka makatakata kwa mitai. Saina fa mutai ulimumu ni kuotolola toho yahae ku Gingile inge yabata ku bulela, "Kiye! Taha cwale! King'i sesi ku liyehisa?" Gingile akuna limuka zanaboni mwa tasi a kota, kono na sepile Ngede.

##
Kikaho, Gingile abeya muwayo wa kuzumisa mwa tasi a kota, akubukanya buandilala ni kutumbula mulilo. Mulilo hase utuka hande, abeya kota yetelele yeomile mwahali a mulilo. Kota ye neizibahala kwa kuzusa musi womung'ata hainze ituka. Apahama kwa kota inge asweli kota yeo kwa mafelelezo ayona ka meeno.

##
Hasamulahonyana, autwa mulumo wa limuka zepatehile. Nelikena ni kuzwa mwa pakani ya kota mwa ngoma ya zona. Gingile anafitile akasheza kota mwa pakani. Limuka selizwa kumatela fande, inge linyemile. Se libaleha kakuli alilati musi kono nelisikaya inge lisika lumaka Gingile habutuku!

##
Limuka alizwile, Gingile sa kenya lizoho lahae mwa siyaleto. Azusa linjango ze bukiti za linonsi, zenelotisa linonsi lelikambile mi litezi mafula. Abeya hande linjango mwa kakotani kana shimbile famaheta ahae ni kukala kutuluka kwa kota.

##
Ngede nabuha lika kaufela zeo Gingile naeza. Namu libelela kuli amusiyele kwateni linonsi kakuitumela ku Njolo. Ngede atula tula kwa mutai ni mutai kusutelela fafasi. Mafelelezo Gingile afita fafasi a kota. Ngede angongaula fa licwe kwatuko ni mushimani ni kulibelela mupuzo wahae.

##
Kono, Gingile atima mulilo, anopa muwayo wahae nikufunduka kuliba kwandu, kuicanganisa nyunywani. Ngede abiza kakunyema, "VIC-torr! VIC-torr!" Gingile ayema, atalimela kanyunywani ni kuseha hahulu. "Ubata kwa linonsi, wabata, mulikanaka? Ha! Kono niezize musebezi kaufela, ni ku lumiwa kwa limuka ninosi. Nikaikabela cwani linonsi lelinde le niwena?" Saikela. Ngede nafilikani! Nekusa swaneli kumueza cwalo! Kono uka kutisezwa bumaswe.

##
Zazi lelimu hasamulaho alisunda Gingile hape autwa pizo ya linonsi ya Ngede. Ahupula linonsi lelitabusa nikuakufela kulatelela nyunywani hape. Hase aetelezi Gingile kwa tuko a mushitu, Ngede ayema kuipumulisa mwa muluti wa sikuku sa muutwa sesinde. "Ahh," Gingile anahana. "Ngoma ya limuka iswanela kuba mwa kota onamo." Atumbula kalilo kahae kaubebe nikukala kupahama, kota yezwa musi mwa hanu yahae. Ngede aina inge abuha.

##
Gingile apahama kono na komoka anasa utwi mulumo wa limuka sina kamita. "Mwendi limuka liinzi mwahali luli a kota," ainahanela. Apahama mutai womumu. Kono kufita kuli afumane limuka, atalimela mwa pata ya ling'au! Ling'au neli nyemile hahulu fakupasumuniwa fa buloko kasipundumukela. La kutisa meto alona kabusisani, laatama kubonisa meeno alona amatuna ashengile hahulu.

##
Ling'au li sikamuluma kale, Gingile atuluka kwa kota kakuakufa. Ka kuakufa kwahae, ashuta mutai mi awela fafasi kamusindo omutuna ni kukweta lisito. Acung'uta kabubebe mwanakonela. Kalitohonolo lahae, Ling'au nelisali mwa buloko kuli limumatise. Ngede, njolo ya linonsi, namukutiselize bumaswe bwahae. Mi ni Gingile naitutile tuto.

##
Cwale, bana ba Gingile abautwa likande la Ngede baba ni likute la kanyunywani. Moba lafelanga linonsi, babonanga kuli basiyela kwateni Njolo siemba sesituna sa sinjango sa linonsi.

##
* License: [CC-BY]
* Text: Zulu folktale
* Illustration: Wiehan de Jager
* Translation: Christabel Songiso, Akombelwa Muyangana
* Language: loz-na
