# Muuna ya liza muloli

##
 Ki Lasabata mi Rico u ya ni bom’a he kwatolopo. U tabela kuya kwatolopo. Kwatolopo kwa tabisa. Ku na ni lika ze ñata ze bonwa.

##
Rico u lamatela kwalizoho la bom’a he. Minyololo ya batu ba sweli kuno fita.

##
Ku na ni libaka za malekisezo fo ba sweli kulekiseza za kubeta ze nde hahulu.

##
Litutwa ze nyinyani ze betilwe falikota. Maongolo ni mikolozwani ze pangilwe famawaya ni bufaha bo bubasizwe. Likabisa ze pangilwe fabikapana bya mai a limpye.

##
Cwale a li utwa! Linzwi le linde la ‘Grace ya Makaza’.
A yema kuteeleza. Li zwelela ka kai?

##
“Na li kuba mutu ni sa utwi mutu ya pyopyola mulola hande cwalo,” a ikupula.

##
A pumahanya mwahal’a batu. Mi cwale a mu bona! Muuna. Muña linzwi le lipyopyola muloli. Batu ba sweli kubeya muwayawaya mwalikapanyana fapil’a muuna yo.
Kono … ku na ni se sifosahalile …

##
Muuna ya pyopyola muloli ha talimi batu. Ha talimi masheleñi. Ha ku na sa talima. U babatela muwayawaya mwalikapa ni kuubeya mwapokoto ya hae.

##
Rico u lubukela muuna ya pyopyola, “Mwendi ki sibofu.”
Rico a li kuba mutu a sa boni sibofu. U ikutwa kuba ni sabo. A lamatela kwandelesi ya bom’a he ni kushobota, “Ima, kana ki kuli mutu yani ki sibofu nji?”

##
Ba mu swala kwalizoho, “Eeni,” ba alaba. “Eeni, ki sibofu.”
“Talima, u na ni kakota ka kasweu. Buñata bwa batu ba libofu ba shimba kakota ka kasweu. U sebelisa kakota kao kuutwa misima ni lika ze ñwi ze kona kumutibela mwanzila.”

##
“Mi cwale u tile cwañi kwatolopo? U fumani cwañi nzila ye taha kwanu mwahal’a batu ba kaufela?” Rico a buza.

##
Bom’a he ba mu bulelela, “Mwendi u na ni mutu ya mu tusanga kufumana nzila. Lu biza mutu ya cwalo kuli ki mutwaleti.”

##
Ba zamaya kuliba kwazoopark. Maboni a zamaisa limotikala a cinca kuba butala, limotikala za yema kuzamaya mi ba mahutu ba sila mukwakwa.

##
“Talima liboni le litala. Ha li supeza butala lwa kona kubona kuli ha ku na kozi lwa kona kusila mukwakwa. Mwamanaha a mañwi ku na ni mulumo o ciana,” ba mu bulelela. “Kanako yeo mutu wa sibofu ha utwa kuciana wa ziba kuli ha ku na kozi u kona kusila mukwakwa.”

##
Ba ina mwalwanda lo lutala mwazoopark ni kubuha batu ha ba nze ba fita.
“Batu ba libofu ba na ni linja za batwaleti. Linja ze li lutilwe kutwaleta malen’a zona. Kono, linja ze cwalo li tula hahulu-hulu. Ku na ni linja za batwaleti ze likani waNamibia.”

##
“Ha koni kubuha wayalesi ya mazimumwangala (TV),” Rico a bulela.
“U kona kuutwa wayalesi ya mazimumwangala (TV) ni wayalesi feela,” bom’a he Rico ba mu bulelela. “Batu ba libofu ba kona kuutwa hande lika kufita batu ba bakona kubona.”

##
“Kono ha koni kubala libuka kapa mitende,” ku bulela Rico.
“Ku na ni libuka ze ñozwi kaBraille. Mwasibaka sa kuñola manzwi kaenge ku na ni tudoti to tulumbile to tubupa litaku. Ki mufuta wa sisupo.”

##
“U kona kubala cwañi haiba ha koni kubona?”
“U bala kamazoho a hae. U utwa butunu bo bulundumani kaminwana ya hae, mane inge mo bonela litaku kameeto a hao.”

##
Rico a komoka hahulu kuhupula kuli batu ba libofu ba kona kueza lika kaufela; lika ze cwale kakupota-pota mwatolopo, ze cwale kakupyopyola lipina kamiloli, ze cwale kakubala.

##
Bom’a he ba mu bulelela, “Shutano feela mwahal’a hao ni mutu ya shwile meeto ki kuli wena u kona kubona mi haneili sibofu yena ha koni kubona.”
“Ni kona kubona, kono ha ni koni kupyopyola muloli o munde inge muuna wa sibofu yani,” Rico a menya. 

##
* License: CC BY-NC-SA
* Text: Magda Swartz
* Illustration: Petrus Amuthenu
* Translation: Raphael Mbala
* Language: loz-na
