# Kutapa mwa Zambezi

##
Neli musihali walasunda one ucisa hande. Likalibe mwa Lusese nebakopana mwatasa mitayi yakota ya musikili omutuna mwa Caprivi.

##
Tabo mwamanzwi abona nei utwahala hae kaufela. nebabiza balikali babona. "Nakamwi, nikulitezi." "ankufa, Chaze." "Silume! hauu!"

##
Maria atalima talima Ntwala. Ntwala naisanga kwa kutapa laSunda nilaSunda. "Ntwala! Ntwalee! Ntwalaa! Ntwaloo!" a biza.

##
Ntwala a huweleza kwalineku lelinwi lahae, "Nikwanu, nimilitezi." Likalibe kaufela zamata kumubata.

##
" Mane muitukiselize kuyo tapa kachenu?" Ntwala a babuza. "Eni," ba huweleza inge batulaka ka tabo.

##
Hane bazamaya kuya kwa nuka Ntwala naba kandekela makande. "Lukandekele za muta wale hae yaluna hane itibile," ba kupa. "Lukandekele za Luwawa ni Pombwe."

##
Kwatuko ni nuka nekunani kota yetuna luli ya Mulula. Likalibe zabatela Ntwala museli omutuna.

##
"Kele nifumani omutuna nikufiteleza," kwahuwa Joyi. Afa muselo wahae wa mulula ku Ntwala.

##
" Hamuye kifo muyotapa," kwabule Ntwala ku likalibe. Bamatela mwamezi, ba kekeleka ni kuseha habanze bautwa kubata kwa mezi a Nuka ya Zambezi.

##
Ntwala nayemi fa likambe. Na mamela likwena. Na talimezi balanjo habanze ba tula ni kuwinana. Na talimezi likalibenyana inge liituta kutapa.

##
"Seli nako ya kwinano," ahuweleza kwa mafelelezo." Amuyeme mwa mubamba." Anopa muselo wa mulula omutuna ni kufiteleza. Auyumbela mwamezi kafo maata ahae nafelela.

##
"Nwi, peli, talu. Amuye!" a biza. Banana ba matela mwamezi ni kukala kutapa kuliba kwa muselo wa mulula. Ntwala a babuha.

##
"Kina wapili! kwahuwa Maria ni Chaze kanako yeswana. " Mubapili kaufela mina," kwa biza Ntwala.

##
"Nibata kuli lulakane hape," kwabulela Maria. "Oho" kubulela Chaze. "Kana lwakona, Ntwala? kwabuza likalibe zenwi.

##
"Hamuyeme mwa mubamba hape," Ntwala aba bulelela. anopa muselo wa mulula ni kuuyumbela kwahule kamo maata ahae nakona.

##
"Nwi, peli, talu. Hamuye! a biza. Banana bamatela mwamezi ni kutapela muselo wa mulula. Ntwala a ababuha.

##
"Kina wapili!" kwahuweleza Chaze. Maria asiya kutapa. "Chaze kiya zwile mubano," kwabulela Ntwala. "Uezize hande, Chaze. lwakona kuya kwandu fa."

##
Banana baya kwandu ni Ntwala. "Lukandekele likande, Ntwala," bakupa. Neba lata hahulu kuteeleza kwamakande ahae.

##
Maria a shosholoka kwamulaho wa Chaze ni kumukasheza fafasi. Chaze akala kulila. "Bomahe Chaze bakaku nata," kwabulela Joyi ku Maria.

##
"Maria! kiñi haunatile Chaze?" kwabuza Ntwala. "kiyena yazwile mubano kwakutapa. Haiyo hande" Maria abulela.

##
Ntwala abulelela likalibe kaufela kuli baine mwa sikwenda. "Ba eteleli basikolo neba lubuleleziñi? a buza. " Kumaswe kulwana. Batu babalwana baswanela kufiwa koto, "kwabulela Nakamwi.

##
"Maria aikupele maiswalelo," kwabulela Namasiku. "Chaze niyena uswanela kumunata," kwabulela Joyi. "Batili, hakiswanelo kulwana," kwabulela Ntwala.

##
Ntwala ali, "Nihupula kuli Maria asike aya kwakutapa sunda yetaha laSunda." Maria alila munda wa miyoko.

##
"Nikuswalezi’" kwabulela Chaze ni kubeya Maria mwabando. "Maria nina lukaya niwena kwandu yawina" kwabulela Ntwala ku Chaze. "Maria ukayo ikupela maiswalelo ni kubomaho."

##
Maria a bulelela bomahe Chaze ali, "ninatile Chaze kakuli uzwile mubano mwa kwinano yaluna, muniswalele. Chaze ki mulikanaka, neli bumaswe kumunata."

##
Boma Sibungo ba teeleza ku Maria. "Neli mafosisa Maria, kumaswe kunata batu. Niitumezi kuto ikupela maiswalelo kuna. Ni kuswalezi. " Boma Sibungo ba bulelela Ntwala, " umueteleli yomunde". 

##
Boma Sibungo babulela kwabanana kaufela. "Ntwala ufumani koto yende ya Maria. Unatile Chaze kakuli uzwile mubano kwakwinano ya kutapa. kacwalo fa hasana kuya kwakutapa."

##
"Ima," Chaze a menya, "Hanilati kuli Maria asiyale kwandu sunda yetaha laSunda. Nibata kuyo kangisana niyena kwakutapa sunda yetaha hape!"

##
* License: CC BY-NC-SA
* Text: Imelda Lyamine, Albius Chunga Mulisa, Maria Simasiku, Florence Habayemi Shitaa
* Illustration: Kleopas Jambeinge
* Translation: Margaret Wamuwi Sililo
* Language: loz-na
