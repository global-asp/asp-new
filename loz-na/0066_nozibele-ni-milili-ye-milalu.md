# Nozibele ni milili ye milalu

##
Kalekale koo, basizani babalalu nebaile kwa kulwalela likota.

##
Neli lizazi lenelicisize hahulu konakuli sebaya kwa nuka kuyotapa. Neba bapala ni kufasaula ni kutapa mwa mezi.

##
Hañi hañi, seba lemuha kuli seli likela. Sebaankufela kwahae.

##
Hase basutelezi kwandu, Nozibele aswala mwa mulala wahae. Nalibezi sifaha sahae sa mwa mulala! "Nikupa kukuta nina!" akupa balikani bahae. Kono balikani bahae babulela kuli seli busihu.

##
Konakuli Nozibele akuta kwa nuka anosi. Ayofumana sifaha sa hae niku akufela kwa ndu. Kono alateha mwa lififi.

##
Kwahule abona liseli lene lizwelela mwa situngu. Saankufela kwateni ni kungongota fa sikwalo.

##
Kakukomokisa, Nja yakwalula sikwalo ni kubulela, "Kisikamani seubata?" "Nilatehile mi nibata malobalo," Nozibele abulela. "Kena, kusicwalo ni kakuluma!" Nja yabulela. Konakuli Nozibele akena mwahali.

##
Cwale Nja seibulela, "Niapehele!" "Kono hanisika apehela kale nja," a alaba. "Apeha, kusicwalo ni kakuluma!" Nja yabulela. Konakuli Nozibele saapeha lico zeñwi za Nja.

##
Cwale Nja seibulela, "Niyalele mumbeta!" Nozibele alaba, 'Hani sika yalela kale nja mumbeta!" "Niyalele mumbeta, kusicwalo nikakuluma!" Nja yabulela. Cwale Nozibele ayala mumbeta.

##
Zazi ni zazi naapehenga, kufiyela ni kutapiseza Nja. Cwale lizazi lelimu Nja yabulela, "Nozibele, kacenu niswanela kupotela balikani baka. Ufiyele ndu, uapehe lico ni kutapisa lika zaka nisikakuta kale."

##
Onafo Nja hase ile, Nozibele azusa milili yemilalu kwa toho yahae. Abeya mulili ulimuñwi mwatasi a mumbeta, ulimuñwi kwa mulaho wa sikwalo ni ulimuñwi mwa mulaka. Nikumatela kwandu ka bubebe mwana konela.

##
Nja haseikutile, yabata Nozibele. "Nozibele, ukai?" ya huwa. "Kinayo mwa tasi a mumbeta," mulili wapili wabulela. "Kinayo kwa mulaho wa sikwalo," mulili wa bubeli wabulela. "Kina yo mwa mulaka," mulili wa bulalu wabulela.

##
Nja seilemuha kuli Nozibele na ipumile. Kiha seimata kumatela kwa hae. Kono bahulwani ba Nozibele nebailibelezi ni lipafa zetuna. Nja seifetuha nikubaleha mi haisika bonwa hape kuzwelela foo.

##
* License: [CC-BY]
* Text: Tessa Welch
* Illustration: Wiehan de Jager
* Translation: Christabel Songiso, Akombelwa Muyangana
* Language: loz-na
