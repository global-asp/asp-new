# Magozwe

##
Mwatolopo ye patehile ya Nairobi, kwahule ni mandu abona atokomela nekuina sikwata sabashimani benebasina mandu. Zazi ni zazi nebapilaanga bupilo bwa bona onacwalo. Zazi lelimwi, bashimani nebaputa miseme yabona kuzwa kwatuko ya mikwakwa monebalobalanga. Kuli bazuse silami, nebatukisanga mulilo kakuitusisa masila amwa mikwakwa. Fahali asikwata sa bashimani ba, nekunani mushimani walibizo la Magozwe. Yo neli yomunyinyani kakufitisisa.

##
Nako yenebatimezi bashemi ba Magozwe, nana ni lilimo ze keta lizoho. Kasamulaho, aya kuyopila ni bo malumahe bene bamunyandisa. Neba lico nebasamufi kamokuswanela kono inge bamufanga misebezi yetata.

##
Magozwe nasina mata akubuza neba kutongoka kakuli bo malumahe neba mushapaanga. Aiba wabuza zakuya kwa sikolo, bo malumahe bamushapa niku mubulelela kuli, "Wena usikuba, aukoni kuituta." Hase kufitile lilimo ze talu zaku utiwa mwamanyaando a cwalo, Magozwe abaleha mwalapa la bo malumahe. Cwale akala kuipilela mwa mikwakwa.

##
Bupilo bwa mwa mikwakwa nebukataza. Bana babashimani babang'ata nebakatazeha kufumana zakuca. Kabaka la kuuzwa lico zabatu fokumu nebatamiwa fokumu nebashapiwa. Haiba yomumwi akula, nekusina wakubatusa. Tusheleni twakukupa ni tobafumani mwakulekisa tupepa nilika zengw'i kona tone baitusisanga mwabupilo bwabona. Bupilo nebutatafalile hahulu kabaka la sikwata sabashimani banebalata kulwana nikuzamaisa likalulo zemu za tolopo.

##
Zazi lelimwi, Magozwe hana batabata mwasingungulu, afumana kabuka kakale kamakande. Akashimba akapukuta nikukabeya mwamukotana wahae. Zazi ni zazi, nainga kabuka kao nikutalimatalima maswaniso kakuli nasazibi kubala.

##
Liswaniso ze, nelibonisa mucaha yanabata kuba muzamaisi wa fulai. Magozwe kona ainahanela kuli wakona kuba muzamaisi wa fulai. Nako yemwi, naikutwa inge kuli kiyena yababulelwa mwalikande.

##
Zazi lelimwi, hane kubata, Magozwe ayemelela mwamukwakwa nikukala kukupelela. Muuna yomumwi asutelela kuyena. "Lumela. Na kina Thomas. Nibeleka fakaufi nisibaka se koo ukona kufumana sakuca." Muuna yo abulela inge asupa kwandu yamubala wang'anda yalukeke yenani situwa sa bundilu. "Nisepa kuli wakona kuya kwale nikuyonga sakuca?" abuza. Magozwe atalima muuna yo hape nikutalimela ndu yana musupelize. "Mwendi," Magozwe alaba inge azamaya.

##
Hanekufitile likweli, bashimani batwaela kubonana ni Thomas. Thomas neli mutu yanalata kubulela nibatu, sihulu bale babaipilela mwa mikwakwa. Thomas natelezanga kwa makande abupilo bwabatu. Neli mutu yalukile nikuikuteka na sina kashwau kapa mahang'i. Hasa mulahonyana, bashimani babamwi bakala kuya kwandu yale kuyonga lico kanako yamusihali.

##
Magozwe nainzi kwatuko nimukwakwa inge atalima maswaniso mwa kabuka kahae. Nako ye Thomas ataha kutoina fakaufi niyena. "Kabuka kao katalusa ng'i?" Thomas abuza. "Likande kila mushimani yomumwi yakala kuzamaisa fulai," Magozwe alaba. "Kimang'i libizo mushimani yo?" Thomas abuza. "Hanizibi kakuli hanikoni kubala." Magozwe alaba.

##
Hanebakopani, Magozwe ataluseza Thomas zabupilo bwahae kamwa balehezi kubo malumahe.Hakuna zeng'ata zanabulezi Thomas kwandaa kumueleza feela Magozwe inge ateeleza katokomelo. Nako yemwi nebaambola inge baca lico mwandu yamasenke abundilu.

##
Magozwe hasa sutelela kwa kukwanisa lilimo ze lishumi, Thomas amufa kabuka kamakande kasili. Kabuka ka nekatalusa za mushimani yomumwi wa kwahae mwanazibahalezi kabaka la kulaha mbola. Thomas namubalezi likande le hang'atang'ata kufitela zazi lelimwi amubulelela ali, "Nihakaleza kuli seli nako yakuli uye kwasikolo uyoituta kubala nji unahana cwani?" Thomas ataluseza Magozwe kuli kunani sibaka saziba ko banana bakona kuina ni kuituta.

##
Magozwe anahana zataba ye yasibaka sesinca hape niyakuya kwasikolo. Haiba kuli kiniti zenebabulela bo malumahe kuli kisitimbi, hakoni kuituta sesimwi ukaeza cwani? Cwale haiba kuli bayomunata ko kwasibaka sesinca? Na sabile, nikunahana ali "mwendi kikokunde feela kuli niikinele mwa mikwakwa."

##
Aikabela sabo yahae ni Thomas yo yanamusepisize hang'atang'ata kuli bupilo bwahae bwakona kucinca kwasibaka sesinca.

##
Kuzwa fo, Magozwe atutela mwandu mo yasituwa sesitala. Nalobalanga nibalikani bahae bababeli. Hamoho banana benebapila mwandu mo neli balishumi. Kwanda bao, nekunani bo Cissy ni bomuuna abona, linja zetalu, kaze ni puli yakale.

##
Magozwe akala sikolo kono afumana butata. Natokwa kuziba lika zeng'ata kuli azamayelele hamoho nibalikani bahae mwasikolo. Nako yemwi naikutwa kuli atuhele kono akala kuhupula zamakande anafumani mwatubuka twahae amufufisi wa fulai ni mulahi wambola. Sina bona, nasikatuhela.

##
Magozwe nainzi mwalapa kwandu yeo yasituwa sa mubala wobutala inge abala kabuka kamakande kanekazwa kwasikolo. Thomas ataha kutoina kwatuko niyena. "Likande liambola zang'i?" Thomas abuza. "Likande liambola za mushimani yanabile muluti," Magozwe alaba. "Cwale libizo la mucaha yo kimang'i?" Thomas abuza. "Libizo lahae ki Magozwe," Magozwe abulela ka lumenyo.

##
* License: CC BY
* Text: Lesley Koyi
* Illustration: Wiehan de Jager
* Translation: Edith Sikota Habwanda
* Language: loz-na
