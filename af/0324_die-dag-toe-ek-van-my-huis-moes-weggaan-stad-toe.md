# Die dag toe ek van my huis moes weggaan stad toe

##
Die klein bushalte in ons dorpie was bedrywig met mense en oorlaaide busse. Op die grond was nog goed wat gelaai moes word. Kondukteurs het die bestemmings geskree waarheen hul busse sou gaan.

##
"Stad! Stad! Weste toe!" het ek 'n kondukteur hoor skree. Dit was die bus wat ek moes haal.

##
Die stadsbus was amper vol, maar nog mense het probeer inklim. Party het hul bagasie onderin die bus gepak. Ander het hulle s'n op die rakke binne-in die bus gepak.

##
Nuwe passasiers het hul kaartjies vasgeklem terwyl hulle in die stamvol bus gesoek het vir sitplek. Vroue met klein kindertjies het hulself vir die lang reis gemaklik gemaak.

##
Ek het myself langs 'n venster ingedruk. Die persoon langs my het 'n groen plastieksak styf vasgehou. Hy het ou sandale en 'n verslete jas aangehad en baie senuweeagtig gelyk.

##
Ek het uitgekyk en besef dat ek my dorpie, die plek waar ek grootgeword het, verlaat het. Ek was op pad na die groot stad toe.

##
Die oplaaiwerk was klaar en al die passasiers het gesit. Smouse het steeds hul weg in die bus in gebaan om hul produkte aan passasiers te verkoop. Almal het geskree wat hulle gehad het om te verkoop. Die woorde het vir my snaaks geklink.

##
'n Paar passasiers het drinkgoed gekoop. Ander het versnapperinge gekoop en daaraan begin kou. Die wat soos ek geen geld gehad het nie, het net gekyk.

##
Die bedrywighede is deur die bus se getoeter onderbreek, 'n teken dat ons gereed was om te vertrek. Die kondukteur het vir die smouse geskree om uit die bus te klim.

##
Smouse het mekaar uit die pad gestoot om uit die bus uit te kom. Party het kleingeld aan reisigers gegee. Ander het nog 'n laaste poging aangewend om meer goed te verkoop.

##
Toe die bus die bushalte verlaat, het ek deur die venster gestaar en gewonder of ek ooit sou teruggaan na my dorpie toe.

##
Soos die reis gevorder het, het dit baie warm geword binne-in die bus. Ek het my oÃ« toegemaak en gehoop ek kon slaap.

##
My gedagtes het egter huis toe gedwaal. Sal my ma veilig wees? Sal my hasies geld maak? Sal my boetie onthou om my boompies water te gee?

##
Op pad het ek die plek waar my oom in die groot stad bly, gememoriseer. Ek het dit steeds gemompel toe ek aan die slaap raak.

##
Nege ure later, het ek wakker geword van 'n harde gehamer en 'n geroep na passasiers wat na my dorpie toe wou gaan. Ek het my sakkie gegryp en uit die bus uit gespring.

##
Die bus wat sou teruggaan, was vinnig besig om vol te word. Binnekort sou dit ooswaarts gaan. Die belangrikste vir my, was om te begin soek na my oom se huis.

##
* License: [CC-BY]
* Text: Lesley Koyi, Ursula Nafula
* Illustration: Brian Wambi
* Translation: Willemien Wannberg
* Language: af
