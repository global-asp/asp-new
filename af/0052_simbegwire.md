# Simbegwire

##
Toe Simbegwire se ma doodgegaan het, was sy baie hartseer. Simbegwire se pa het sy bes gedoen om vir sy dogter te sorg. Stadig, het hulle geleer om weer gelukkig te wees, sonder Simbegwire se moeder. Hulle het elke oggend gesit en praat oor die dag wat voorlê. Hulle het elke aand saam geëet. Nadat hulle die skottelgoed gewas het, het Simbegwire se pa haar met huiswerk gehelp.

##
Eendag het Simbegwire se pa later tuis gekom as normaalweg. "Waar is jy, my kind?" het hy geroep. Simbegwire het na haar pa toe gehardloop. Sy het gaan stilstaan toe sy sien dat hy 'n vrou se hand vashou. "Ek wil hê jy moet iemand spesiaal ontmoet, my kind. Dit is Anita," het hy glimlaggend gesê.

##
"Hallo Simbegwire, jou pa het my baie van jou vertel": het Anita gesê. Maar sy het nie geglimlag of die meisie se hand gevat nie. Simbegwire se pa was gelukkig en opgewonde. Hy het gepraat oor die drie van hulle wat saam gaan woon, en hoe goed hul lewe sal wees. "My kind, ek hoop jy sal Anita aanvaar as jou ma," het hy gesê.

##
Simbegwire se lewe het verander. Sy het nie meer tyd gehad om saam met haar pa soggens te sit nie. Anita het haar so baie huispligte gegee dat sy te moeg was om haar skoolwerk in die aande te doen. Sy het reguit bed toe gegaan na ete. Haar enigste troos was die kleurvolle kombers wat haar ma haar gegee het. Simbegwire se pa het nie eers agtergekom dat sy dogter ongelukkig was nie.

##
'n Paar maande later, het Simbegwire se pa vir hulle gesê dat hy vir 'n rukkie weg van die huis af gaan wees. "Ek moet weggaan vir my werk," het hy gesê. "Maar ek weet julle sal mooi na mekaar kyk." Simbegwire se gesig het geval, maar haar pa het dit nie agtergekom nie. Anita het niks gesê nie. Sy was nie gelukkig nie.

##
Dinge het erger geraak vir Simbegwire. As sy nie haar huispligte klaargemaak het nie, of as sy gekla het, het Anita haar geslaan. Etenstye, het die vrou die meeste van die kos geëet, en vir Simbegwire slegs 'n paar stukkies oorskiet gelos. Simbegwire het haarself elke aand aan die slaap gehuil, terwyl sy haar ma se kombers vasgehou het.

##
Een oggend, het Simbegwire laat uit die bed geklim. "Jou lui meisie!" het Anita op haar geskree. Sy het Simbegwire uit die bed gepluk. Die kosbare kombers het aan 'n spyker vasgehaak en het in twee geskeur.

##
Simbegwire was baie ontsteld. Sy het besluit om weg te loop. Sy het die stukke van haar ma se kombers, asook kos gevat en die huis verlaat. Sy het die pad wat haar pa gevat het, gevolg.

##
Toe dit laat geraak het, het sy in 'n boom naby 'n stroom geklim en vir haarself 'n bed in die takke gemaak. Terwyl sy aan die slaap raak, het sy gesing: "Mamma, mamma, mamma, jy het my verlaat. Jy het my verlaat en nooit weer teruggekom nie. Pappa het my nie meer lief nie. Mamma, wanneer kom jy terug? Jy het my verlaat."

##
Die volgende oggend, het Simbegwire die liedjie weer gesing. Toe die vroue by die stroom hul klere was, het hulle diehartseer liedjie gehoor vanuit die groot boom. Hulle het gedink dit was net die wind wat die blare ritsel, en het met hul werk voortgegaan. Maar een van die vroue het baie aandagtig na die liedjie geluister.

##
Hierdie vrou het na die boom toe opgekyk. Toe sy die meisie en die stukke van die kleurvolle kombers sien, het sy geskree: "Simbegwire, my broer se kind!" Die ander vroue het opgehou met klere was en vir Simbegwire gehelp om van die groot boom af te klim. Haar tannie het haar omhels en haar probeer troos.

##
Simbegwire se tannie het die kind na haar huis toe gevat. Sy het vir Simbegwire warm kos gegee, en in die bed gesit met haar ma se kombers. Simbegwire het haarself aan die slaap gehuil daardie aand. Maar dit was trane van verligting. Sy het geweet haar tannie sal na haar kyk.

##
Toe Simbegwire se pa teruggekom het, het hy gesien haar kamer is leeg. "Wat het gebeur, Anita?": het hy met 'n swaar hart gevra. Die vrou het verduidelik dat Simbegwire weggehardloop het. "Ek wou gehad het sy moet my respekteer," het sy gesê. "Maar miskien was ek te streng." Simbegwire se pa het die huis verlaat en het die rigting van die stroom gevolg. Hy het na sy suster se dorp toe gegaan om te gaan uitvind of een van hulle haar nie dalk gesien het nie.

##
Simbegwire het met haar nefies gespeel toe sy haar pa van ver af sien aankom. Sy was bang dat hy dalk kwaad gaan wees, toe het sy in die huis in gehardloop om weg te kruip. Maar haar pa het vir haar gesê: "Simbegwire jy het die perfekte ma vir jouself gevind. Een wat jou liefhet en jou verstaan. Ek is trots op jou en ek is lief vir jou. "Hulle het ooreengekom dat Simbegwire by haar tannie gaan bly, vir solank as wat sy wil.

##
Haar pa het elke dag by haar gaan kuier. Op die ou end het Anita saam gegaan. Sy het na Simbegwire se hand uitgereik. "Ek is so jammer kleintjie, ek was verkeerd," het sy gehuil. "Sal jy my weer laat probeer?" Simbegwire het na haar pa se bekommerde gesig gekyk. Toe tree sy stadig vorentoe en sit haar arms om Anita.

##
Die volgende week, het Anita vir Simbegwire, haar nefies en haar tannie genooi om by hulle te kom eet. Wat 'n fees! Anita het al Simbegwire se gunsteling geregte voorberei, en almal het geëet totdat hulle versadig was. Toe het die kinders speletjies begin speel, terwyl die volwassenes gesels het. Simbegwire het gelukkig en dapper gevoel. Sy het besluit dat sy binnekort weer sal terugkeer huis toe om saam met haar pa en haar stiefma te lewe.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Marguerite van Wyk, Helena Vilonel
* Language: af
