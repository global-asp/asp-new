# Nozibele en die drie hare

##
Lank gelede het drie meisies in die bos gaan hout soek.

##
Dit was 'n warm dag, daarom het hulle na die rivier toe gegaan om af te koel. Hulle het in die water gespeel en geplas en geswem.

##
Skielik het hulle besef dat dit al laat was. Hulle het hulle terug na die dorpie toe gehaas.

##
Toe hulle al amper by die huis was, het Nozibele haar hand op haar nek gesit. Sy het haar halssnoer vergeet! "Gaan asseblief saam met my terug!" het sy haar vriendinne gesmeek. Maar hulle het gesê dit was al te laat.

##
Nozibele het alleen teruggegaan na die rivier toe. Sy het haar halssnoer gekry en haastig huis toe gestap. Maar sy het in die donker verdwaal.

##
In die verte het sy 'n hut gesien waar 'n lig brand. Sy het vinnig daarheen geloop en aan die deur geklop.

##
Sy was verras toe 'n hond die deur oopmaak en sê: "Wat wil jy hê?" "Ek het verdwaal en soek 'n slaapplek, " sê Nozibele. "Kom in, anders byt ek jou!" sê die hond. Toe het Nozibele ingegaan.

##
"Kook vir my!" het die hond toe gesê. "Maar ek het nog nooit vir 'n hond gekook nie," antwoord sy. "Kook, anders byt ek jou!" antwoord die hond. Toe het Nozibele vir die hond kos gemaak.

##
Toe sê die hond: "Maak my bed op!" Nozibele antwoord: "Ek het nog nooit 'n bed vir 'n hond opgemaak nie." "Maak op die bed of anders byt ek jou!" sê die hond. Toe maak Nozibele die bed op.

##
Sy moes elke dag vir die hond kook, uitvee en was. Op 'n dag sê die hond: "Nozibele, vandag gaan ek by vriende kuier. Vee die huis uit, kook die kos en was my goed voordat ek terugkom."

##
Toe die hond weg is, het Nozibele drie hare uit haar kop uitgetrek. Sy het een haar onder die bed gesit, een agter die deur en een in die kraal. Daarna het sy so vinnig as wat sy kon huis toe gehardloop.

##
Met sy terugkoms het die hond na Nozibele gesoek. "Nozibele, waar is jy?" het hy geroep. "Ek is hier onder die bed" het die eerste haar gesê. "Ek is hier, agter die deur," het die tweede haar gesê. "Ek is hier, in die kraal," het die derde haar gesê.

##
Die hond het geweet Nozibele het hom gekul. Hy het al die pad na die dorpie toe gehardloop. Maar Nozibele se broers het hom met groot stokke ingewag. Die hond het toe omgedraai en weggehardloop en is nooit weer gesien nie.

##
* License: [CC-BY]
* Text: Tessa Welch
* Illustration: Wiehan de Jager
* Translation: Fanie Viljoen, Helena Vilonel
* Language: af
