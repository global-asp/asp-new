# Can sa ǁkae ǀxoa mama

##
Odongo sa Apiyo ǃxoana ǀxoa sa ba. Sa se ǃ'an cansih. ǀOa o tca skore te sin ǃ'o te si u se sih txunsin. Ha ǃxoana tjuǀ'hoa kxae ǁ'au he to'oma tcaq'a nǃa'an.

##
Odongo sa Apiyo ǃkasih nǀang khama sa te ka ua sa txun. Gǀua o kxaice sa ǁkaeǁkae ǀ'an sa txun ua tjuǀho. Siǃa ǀoa tza gǀua to'a te nǂoahn ǁaq'in nǃa'an ko can tci ooa.

##
Nǃo'oma ko ǀama ǁua, siǃa nǁahn tjuǀho te u ǀxoa siǃa ba uto ko nǃom gǃorisih, nǃarih ǂaun tzi ǃhamh kota tiǃahinasih. Siǃa nǁaqara utosi sa siǃa ǂuan te ge'e.

##
ǁAma ka din nǃang da'abi ǁ'huin te kare tza.

##
Ba gaqmtsau Odongo kota Apiyo ka si tsia tjuǀho. Sa ho cua sa txun Nyar-Kanyada, ko ǂua ǃo ka ha cua ǃaihn din te can. Ha koh o dshaua gǀaoh he ǀ'hom.

##
Nyar-Kanyada nǂai ǁau ntzi siǃa ko tjunǀang te siǃa ge'e ka dxjani ka zoq'uin. Ha ǃomasin ǃkasih nǀang te sa ǀ'an ha ko xaro sa ǁama dorpa khoea." Odongo koe nǁae. "A'a, mi xaro o kxaice!" Apiyo koe nǁae.

##
ǁAma ka ha ǃ'oa xaro toa Nyar-Kanyada ǀ'an ǀxae ko ha ǃomasih ko ǃ'hao tciooa.

##
ǁAma Odongo kota Apiyo gǃa'ia tzi. Sa ǃxoe dhadhaba kota tzama mh.

##
Sa ǂxuru ǃahain ka khu taqma gǃu ǃka.

##
Ka khoe kxoni sa ua ǃaoh ǁ'a sa gǀae 'm gǀu 'm-a. Sa ǀoa 'm toan te ǁ'huin te kare tza!

##
ǀAm-a ǁua, da'abi ǁ'a hi ba nǁahn ǀxoa da'abi ko si txun te ua dorpa te siǃa sin ge ǀxoa siǃa txun Nyar-Kanyada.

##
Odongo sa Apiyo huia sa txun ko ǃaoh tciasi. Sa za gǃu te du da'a. Sa ǁkaeǁkae khukhu nǃuusi te khau nǃuubu ko ǁxara nǃang.

##
Nyar-Kanyada nǃaroh ha ǃomasi ko marisoan nǀoan ka 'm ǀxoa ǃha. Ha nǂaisea sa ko tca sa o nǀoan gǃaq'i ka 'm ǀxoa ǁ'aua ku'u ha ǀ'ae.

##
Nǃooma nǀui Odongo ǁae gumi te ua tzi te gǀae nǂai 'm. Te hi ǃaah gǃa'ama ǃaoha to'oma si. Te farama kxao taun ǀxoa Odongo. Te ko ha te nǂai 'm a ha ǁxara ko gumi. ǀAm-a to'a ǁ'a ha dinnǃanga okaa, ǃhoanma to'a du te gumi ka ǀoa ce ka gǃa'ama tih.

##
ǀAm dorea ǁua, da'abi u ǀxoa Nyar-Kanyada ko nǂaiǁ'amakhoea. Ha koh kxae nǃu'ubu sa o nǂaiǁ'ama gasi, zo kota gǂoah. Apiyo ko kaice are ǃoa ǁ'ama kxaosi ko ka ǂania. Odongo paka tcisa ǁ'amakxoasi ǁ'ama.

##
ǀAma-a o toansi siǃa tcam ǁkae ti. Te sa hui sa txun ka nǁaq'ara ǀ'an mari sa ha hoa ǁ'amakhoea.

##
Xabe kua okaa skore ǃ'oan te da'abi ǂ'aun ua dorpa. Nyar-Kanyada ǀ'an Odongo ko ǁah te ǀ'an Apiyo ko jesima. Te pakah ǀ'an sia ko nǃama 'm-asi.

##
Ka sa ba ce gǀae ǁ'a ha gǀae nǀhui sa, sa ǀoa kare nǁah. Sa ǀxom Nyar-Kanyada te ko ha ǁxam siǃa nǀang siǃa ua dorpa. Te ha zoma te ko, "Mi kaice gǂah ǂauan dorpa. Mi ǃhaia itsa ko ka itsa ce tsia mi ko tjuǀho."

##
Odongo sa Apiyo waqntsa nǃahma gǀaoha ha te ko ǁau ge.

##
Ka Odongo sa Apiyo ce ua skore sa gǀae ǃoa sa ǂarasih ko ǀxoa o tjuǀho ga. Da'abi gesi ǂ'ang te ko dorpa ǀxoa te jan. Xabe siǃa gesin ko tjuǀho ǀxoa te jan. Xabe siǃa waqnhe zaihn te ko Odongo kota Apiyo kxae txun jan.

##
* License: [CC-BY]
* Text: Violet Otieno
* Illustration: Catherine Groenewald
* Translation: Cwi Debe
* Language: ktz
