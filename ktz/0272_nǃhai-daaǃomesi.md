# Nǃhai da'aǃomesi

##
Nǂoahn he coa ǁ'ae sa koh ǂxan ko ǁ'aea ǃha-mh kosin ju ko ku ǃxoana ǁkae. Te ǁ'a ǁ'ae sa ju koh koara tosi ko da'a. Si koh 'm tci tza'anasi. Nǃhai nǀe'esi koh kxae gǀaoh ko da'a khoea.

##
Ju kota ǃhamh ǁkae ǁkae nǀang se du ǂ'ang nǀui. "Mǃa re du hatce ka nǃhai ǀ'an mǃa ko da'a ka mǃa nǀoan msi?" Si tsitsa'a. Siǃa ǁ'ae te ko siǃa te ǃhai gǀu ka cocoa ge'e ka ge'e, ka ǁ'am, ka ǃ'au ǁkae ǁkae ju wece. "Hoe djxani ǀxoa eǃa. Hoe djxani ǀxoa eǃa. Hoe djxani ǀxoa eǃa."

##
ǃHamh sa ǂhai ǁama tzi te tsi ǁkae ǀxoa siǃa. ǁ'A siǃa djxani he ge'e. Nǃhai nǀhui da'a ǃaihan si te tani. Ha nǁahri te nǁhari. Te ǁ'ae ma tzema gǃoh gǀai. Nǃhai dchun te cete nǀhui ǁ'ai sa ǃkau te ǀ'u. Da'a coa te ku nǃom te ju nǀui woaqn to'a gu da'a ǃaihan. Ju woaqnsi coa te djxani, te djxani nǁhomi da'a.

##
ǃHai koh ǀxuri te o ǃha ma di'i. Te ju ǃoa ha, "ǁ'aea ke nǃhai ku djxani ǀxoa eǃa, a nǀhui ha da'a ǃaihansi nǀang ǃaah u." Ha ka ǀoa xoana ka du khama nǃhai nǃom tsau.

##
Nǃhai ge'e tzi nǃa'an. "Mi khoea ka ǀoa o tih. Mi koara tih. Mi sin 'm ǀxoa a ko ǃkui, mi sin 'm a xabe ǃkui koara. Mi koara tih. Iǃa wece o 'msi ko mi khoea."

##
ǂAqai ku ǃaah te ho ha ǀ'ae te khu tca di'i. Ju ǃoa ha, "ǁ'aea nǃhai djxani he ge'e ǀxoa eǃa, a ǂ'aun tsxatsxabi ha da'a ǃaihansi nǀang ǃaah u."

##
ǁ'Ae siǃa djxanihe ge'e, ǂaqai tsxatsxabi ǃaiansi te khu te gǃa'ama ǁxao. Xabe ǁoeh nǃhai koe nǁae, "Hatce khoea re mi ǀoa tsa'a ha gǃoqbugǃoqbu kxui ko ha ǀkaisi taqm kxui ko mi ǃ'o nǃang?"

##
Nǃhai mani te se tca ǂaqai ǁae ha da'a ǃaihansi he ku o ǃaah gǃa'ama ǁxao, ǁama ha nǁomgǃxa ǂaqai, te gu te nǀhui coea ha da'a ǃaihansi. ǀAma, nǃhai cete ge'e tzi nǃa'an.

##
Te ju gomagoma khoe. Siǃa ko, "Ya kxoe m tsitsa'a ǀ'au. Ha tzema te cete di'di." "ǀ'Au," siǃa koh koe nǁae, "ǁ'Aea ke nǃhai djxani he ge'e ǀxoa mǃa ko khuinke, a nǀhui ha da'a ǃaihansi nǀang ǃaah u."

##
ǁAea siǃa gea da'a tzi he djxani nǁhomi da'a, ǀ'Au tsxatsxabi da'a ǃaiahnsi te ǃaah gǃa'ama ǁxao. Xabe nǃhai ko, "Hatce re mi ǀoa tsa'a ha ǂaun kxui nǃana kaq?" Ha mani te nǁomgǃxa ha ǁ'a ǀ'au ma te nǀhuia ha ko da'a ǃaihansi te tani tsia ha ko da'a tzi.

##
Te nǃhai cete ge'e tzi nǃa'an. "Mi koara tih. Mi koara tih nǀui. Mi sin 'm ǀxoa a ko ǃkui. Mi 'm a xabe ka a kxae ǃkui. Khama iǃa o mi 'msi."

##
"Eeh," ju koe sea khoe, "ǃHama tcia ne hui mǃa? Dsuu ha ǃomsi gǂai'an, mǃa tsitsa'a ha." Siǃa nǂoahn dsuu ko ǁ'a ǂ'anga, Te ha tsxatsxabu nǃhai da'a ǃaihansi te ǃaah.

##
Nǃhai ko, "Hatce mi ǀoa tsa'a dohma nǃa'a he ge'ea mi ǃ'o nǃang ko koa ǃ'aice ke?" Ha se nǁhokhoe te ho dsuu te nǁom gǃxa.

##
Ko ǁ'aema gǂa'in ku ǂaun, nǃhai tsi gǀae ǀxoa ǀhoa ǁhuin. "ǁAma ǀama he khoea," ha ko, "Mi ǁa'ike sin nǁah iǃa nǀui. Mi ǃaqe iǃa ka ǃxoe iǃa ka 'm iǃa!" Te ka o tcin nǃhai ǁa'ike oo ge ǀxoa ju woaqnsi he o si horekxao he kahin ju ǁa'ike kxae gǀaoh ko da'a khoea.

##
* License: [CC-BY]
* Text: Traditional San story
* Illustration: Manyeka Arts Trust
* Translation: Tsemkgao Fanie Cwi, Gǂkao J. B. Kxao
* Language: ktz
