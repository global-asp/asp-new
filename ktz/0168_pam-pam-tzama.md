# Pam-Pam tzama

##
Pensa koh o ǃaqekxao nǃa'an ko Kalahari khoea. Ha koh tani tsia tjuǀho ko ǃha sa tcin ka nǂai 'm ha juasi. Te tzama nǀui koh ge, he o ha Pam-Pam te Pensa koh kare ha gu. ǁ'A tzama gǃohm ǀkuiasi ko kaice jan ǀ'an ko tchisi du. Te tih koh o ha sin ǀoa xoana Pam-Pam ǁxau ka ǁ'ang. Pensa ǁ'a ha tchisi ku nǃom gǃa'ama ǂoan nǀa'an ko tzama – te ha koh sin kare ka ha koh ǁ'ang Pam-Pam he ǂhoe ha gǃohm ǃkuiasi!

##
Pensa ua ǃ'hoan kxae, ǂ'ang he o siǃa nǀomkxao. Ha gǂara hui. "A ǀxom nǀang totoa mi ko tca ju oo ǁ'anga tzama he o Pam-Pam ko ka ju ǁxau ha. Mi kare ha ǃkuisi ǁkoa ǀxoa ko mi nǃaoh kosin mi tchisi. Mi re noun dua ka ǁ'ang ha?" Te nǀomkxao mania ha te ko. "U nǀang gǀae du da'a." Te ǁ'aea tci ǀkain ǀkain wece ǃaah gǃa'ia da'a tzi, a ǂ'aun nǀhui ka mhi tsea. ǁXau ǀxoa ǁ'a tci ǀkain ǀkainhmsa. Kahin mani Pam-Pam ǂ'angsi.

##
Pensa koh ǀoa ǃ'han tca Pam-Pam sa nǀomkxao te o ǂarasi. Pam-Pam ǁ'ae gesin ha ǀ'ho nǀhomkxao. Sa ge ka ǀ'an khoe ko nǂoahnsi. "Mi nǂai ǂxai a," nǀohmkxao koe nǁae ko ǁ'aea Pam-Pam ǀ'ho ha. "Mi koh ǃoa ǃaqekxao ko tca ha oo ǁ'anga a ko ǁxau. Ka a hoa da'a ko tzi, a ǂ'aun nǃom nǂau koa ǂxan. Mi se ka ko itsa nǀuia nere tahn."

##
Te ǁ'aemanǃangsi, Pensa cocoa te ǃaqe Pam-Pam tzama. Ha nǀanga tzi te nǁanǁari da'a ǃaihansi. Te ǁ'aea gǃoh ma ku gǀai, ha dchun ǃhara da'a ko ǁa'isi sa soahn te da'a dhari ma kua du da'a. Te tci ǀkain ǀkainsa ge nǁomi da'a dharisi ko nǃom du, te Pensa nǁuri te gua nǂhoma ko ǁ'akoa. Ha ǀua ha ko ǁxau nǃang.

##
Te Pam-Pam tzama ǀu gǀae kaqm nǂohm ma gea Pensa ǁxau nǃang. Te ha kua ǁ'ae ha te sin nǃom tca di'i ka gǂae tsxatsxabi ǀxoa ha zuhn. Pensa ku tsa'a Pam-Pam oo tjian. "Pam-Pam, Pam-Pam, Pam-Pam, Pam-Pam, Pam." Pensa ǃaah ua ha ǁxau khoea. Te tzama koh ǁ'ang!

##
Pam-Pam tzama ǀxom Pensa nǀang kxoe ha khoara ha. "Ooh 'an'an," Pensa koe nǁae, "Mi kxoa a ko ǁ'aea nǃobe gǂa'in. A ǁaike o mi ma! A ǃkuisi ku oo ka mi tchisi ku nǃom gǃa'ma nǀa'an, ǂoa a."

##
Pam-Pam tsama ku ǃ'au, "ka a ǃhun mi o kaa a ǁa'ike ǀoa ceka ho ǃkui gesin sa a gǁaoa a tchisi. Ko ǁ'aea ka sa ge kxuia, khama mi nǀa ǃai. Sin nǁah mi nǀang kahin mi sin ǃxoana nǀang ǀ'an a ko ǃkui ko nǃui gǃainsi wece."

##
Pensa nǁah Pam-Pam. Te ka Pam-Pam tsin he ku nǂoah u, ha ǂ'ang, "Mi re koma sin ǀ'ae koqe te u?"

##
Pensa ua tjuǀ'ho te cete gǀae du tchi zesin. Te ǁ'aea ju ce ku se tchisi, siǃa are: "Ooh se ǃaqekxao ha tjin ǃai kxui, Pam-Pam tzama ǁ'a ha ǃkuisa gea ha tchisi ǁama ǀama he ha ǁa'ike ku ǁau ǃaqe ka tani 'm jansin: E gǀae kxae 'm ǁkae."

##
Gǀua to'a nǀomkxao ǁkaeǁkae ju te tcxai nǀang ǀ'an khoara sia o ǃaqekxao sa Pam-Pam tzama ga. ǁAma ǁ'a ǁ'aea ǃaqekxao woaqnsi ǁa'ike ku sin ǂ'ang nǂoahn o Pam-Pam tzama, te nǂoahn ka ko si da'abi si ko nǂai ǂ'anga ǀamsa koh ǂaun.

##
* License: [CC-BY]
* Text: Traditional San story
* Illustration: Manyeka Arts Trust
* Translation: Gǂkao J. B. Kxao, Tsemkgao Fanie Cwi
* Language: ktz
