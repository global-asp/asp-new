# ǃOaq zauhn

##
Nǂoahn o Ngede, ǃoqoa, ha zauhn kota ǃ'hoan nǀuia ha ǃka ǂxan ǃ'aua ha ǀ'ae ko Gingile. ǁ'Ae nǀui ka Gingile gǀai ǀ'an ǃaqe ha tsa'a ǃoqoa ko Ngede. Gingile ǁ'a ha tzinǃang dci'i ko ka ha ǂ'ang zoo. Ha ǂani te ǂaeǂae, nǃun te se nǁhoo khoe ko ǂ'auce te ka ha ho tzama ko ǃaihn ǁ'hausa gea ha ǁ'hannǃang. "Tcotcotco," tzamama khoe nǁae, ka ha nǃohm ǁxam gǀa'anǃang tcima ko ǃaihn ǃ'o, ǁu, "tcotcotco," ha ǃ'au, nǃomtsau ǁ'ae ha se he ko Gingile re nǃhae ǁxam ua ha ko gǃa'a nǀang.

##
ǁAma ǁ'ae gǃohm kota, ǁ'ae gǃa'insi sa ǁkae ǀxoa ǃahinnǃa'an ǃka. Ngede nǃoh ka tzama gǀae ǁua ǃahin ǁ'hau. Ka nǃo'oan ha nǀai Gingile, ku koe nǁae, "Ka ke! Nǃo’o we! Hatce re ko nǂai gǂka a?" Gingile ǀoa ho zoo com xabe koa tsi ǂaeh ke, te tia ha sin ǂum Ngede.

##
Gingile gǁxua ha ǃuǃuh ko ǃaihn din ǁkaeǁkae ǃaihn ǁ'haumh gesin te khau da'a ma tzema. Te ka hi too nǃom, ha du ǃaihn ma nǀuia gǂa'in ko ǀ'ua da'a te ǁ'a ǃaihan ku kaice kxae gǃoh ko ǁ'aea ka nǃom. ǃAhin ke ha nǃai gǃama ha tzausi te ǂxuru ǃaihn. Te ha coa te ǂxuru, ǃahin ǁ'hauma gǃoma toa ǂ'au ha ǀ'ua ha tzi te nǃai gǃam.

##
Kua, ha tsa'a zo com. Sa gǃa'ama ka gǃai ǁama ǃahin nǃomi. Ka Gingile ku gǀaea ǁ'a doma ha ǀ'ua ka ko da'aǃomi he ha ko nǂogoe ǂani ka ǀho. Ka zo gǃai hi taun. Hi nǃom u khama hi ǀoa kare gǃoh xabe ǀoa khoe kxaice hi koh ǀ'an Gingile ko ǃ'ang mhsa khui!

##
Ka zo gǃai Gingile ǀ'u ha gǃau ko hi doma. Ha gu gǃxa hi tjuǀ'o nǃa'an jan, ǂom tcaq, kota nǀai hi da'abisi. Ha to te ǁaea hi ko tca jan ko ha nǁu'uru, te coacoa te khauru.

##
Ngede ǀ'an gǀa'a ko tci nǀui waqn Gingile du. Ha koh ǃhai te ko ui re ca ge he ha ǀ'an ko khoe tjuǀ'o nǀuia o nǀai he nǁa tca ha te ui ha ǃoqoa. Ngede ku ǁua ǃaihn ka ǁua ǃaihn, te to'oma tsia kxaǀho. Toansi re ha noun huia ha ko ka ha khauru tsi-ǂaeha ǃaihn din. Ngede Nǀanga nǃomǃ'o te ǃhai ǃ'hoanma ko ha ǀxaokxama.

##
Xabe, Gingile ǃhun da'a, te gua ǃuǃuh te coa te nǂhao ua tju, nǂuin nǂuin tzama. Ngede taun te ǃ'au. "Vik-tor Vik-tor!" Gingile nǃun, se tzamama te tshi tca nǃa'an. "Are kare zo, a re kare, mi ǂara? Ha! Xabe mi du ǁkoa waqnsi, te koh ǃ'ang mi ǀ'ae. Hatce khoe re mi ǂ'aun ǀ'an a ko zo jan he?" Te ha nǂhao kuauru. Ngede nǃobe taun! Ju ǀoa ko du ju nǀui! Xabe ha ho ce ha zauhn.

##
ǀAm nǀui ǁ'aka din nǃanga ka beke mh gesin ǂaun Gingile cete tsa'a ǃ'aua ǁama Ngede khoea. Ha ǂ'ang zo nǀang to'a, te ǁxam tzama cete, ǁ'aea Gingile nǂhaoa nǃae nǃang. Ngede nǃohm tsau te nǃuana ǀaqri din. "Ahh" ha khoe ǂ'ang Gingile. "Khuinke ǂ'aun ka ǃaihan ke zo gea." Ha nǃo'o te du da'ama tzema te coa te ǂxuru ǃaihn, ko tca nǃo'o te du gǃoh ko ǃaihn, te nǃai gǃam ǃaihnma gǃoh te ǂxuru. Ngede ǁu te se ha.

##
Gingile ǂxuru te, are ha ǂangsi ko tca ka khoea ha ǀoa tsa'a hi nǁae kxui. "ǁOeh dom re ǁoeh gea ka domma nǃanga ǂaeh ke." Ha ta ǂ'ang ǀ'an ha ǀ'ae. Ka ha ce ǂxuru ǃ'an ǁ'akaa ǃ'an ho ǃ'hom ǀho ǃ'hom nǃobe taun ha nǀa ka ǀoa ho nǂa ha tza, ha nǀa kxuia ǀ'a ha. Ha ǀaqmǀaqm ha gǀa'asi, ha ǃhan ha tzi te nǂai sea ha tzau gǂxaugǂaua sa to'a.

##
ǁ'Aea ǃ'hom ǂ'aun gu Gingile, ha tcxoa tcxoara ǃaihn. Te nǂauh tama ǃaihn ǁhai nǀui te tsi ǂaeh nǂa'am ǃkau ha ǀ'ae ko kxa te ha ǂhoǂhore nǁuni. Ha di'i te nǃuiqn u. Ko kxani ma o ha. Gǃuh ko ciniha sin ǁae ǃ'hom te ha ǀoa xoana ha ǃxoe. Ngede, ha ǃoqoa, Ka kxae ha ǀxao kxama. Gingile nǃaroh ǂ'ang.

##
Te ǁama ǁ'akoa ka da'abi sa o Gingile hisi tsa'a ǁ'a nǂoahn ko tca Ngede dua si ba, si ka kxae ǀ'an ǁ'a tzama ko maqaintsao. Khoe nǀui woaqn siǃa dua zo okaa siǃa nǁuri ka nǁah ǀ'an ha ko hi koa nǃa'an.

##
* License: [CC-BY]
* Text: Zulu folktale
* Illustration: Wiehan de Jager
* Translation: Cwi Debe
* Language: ktz
