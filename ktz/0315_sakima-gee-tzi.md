# Sakima ge'e tzi

##
Sakima !xoana ǀxoa ha n!auasi kota ha !uia ha barashsi o tsan-koh-tsan. Si!a !xoana !hoan o !hoana o ǁ'aiha ǁ'a ha kxaǀho. Si!a ǁ'aisi tjuama koh n!uhan !ahin sa g!oha nǀae n!ang toansi.

##
ǁ'Aea Salima koh o barah n!ani, ha gu ǀxae te ha gǀa'asi ǀoa ǁkoa. Sakima koh n!obe !'han tcisi.

##
Sakima du tcisa ǂ'hai he nǁaqemhi gesin sa si barahsi !'hun g!au kota tci nǀe'e xabe ǀoa du. ko n!ana, ha xoana nǀang ǀxoa tjiǀho juasi ka si nǂoahn tci !ae!ae.

##
Sakima ǁ'a ha n!auasi ku ǁkoa ǁ'aiha !hao. sa ku n!oma nǂhun ka u ka ku ce tsia tjuǀho ko gǀu lata. Skima koh nǁah ǀxoa ha ǀ'ae ko ha tshin dima.

##
Sakima are ku ge'e tzisi. ǀAm nǀui ha taqe tsitsa'a ha, ''Kore a n!aroha ǁama tzi sa ke, Sakima?''

##
Sakima ǁoaq.''Ka-m si ku tsi, aia. Mi ku tsa'a ka ko mi nǀai n!ang ka sin ku ge'e ka.

##
Sakima are ku ge'e ǀ'an ha tshin dima, koe ko ha tsa'a ǁahbe. Ha tshin ku ǂaeǂae tca ha ku oo ge'ea ha tzima o are-are. Ha djxani ge'e !ahin kxuisi.

##
''A re koma ceka ge'e ka ge'e ka, Sakima,'' ha tshin koe ǀxom kxui ha. Sakima zahin ka ge'e ce-cea khoe ko ka.

##
Gǀu nǀui ka ha n!auase ce tsia tjuǀho, sa koh kaice gǂom. Sakima !'jan te tci nǀui ǀoa jan.

##
''Hatce re ǀoa jan, aia, mba?'' Sakima tsitsa'a. Sakima n!aroh tca ǁ'aiha ǁ'a ha !'han te n!aan. Te ǁ'a !oahn ha !ka koh n!obe ta'm ǀkau te ha sin o nǀe'e.

##
"Mi ku ge'e ǀ'an ha, khoe nǀui ha !ka ceka nǀang," Sakima koe !oa !oa kxui ha n!auasi. Te ha n!auasi nǂhuin ha. "Ha n!obe o ǁ'aiha. A sin o n!oahnma djao. A re ǂ'ang te ko a ge'esi te hui ha?"

##
Te mara, Sakima ǀoa ǂani. Ha tshin dima hui ha. Ha ko, "Sakima ge'esi ku ǂxami ǁ'aiha."

##
ǀAma ku ǁua, sakima gǂara ha tshin dima ha tani g!a ha ko ǁ'aiha tjuǀho.

##
He n!uhan nǁaqbe n!a'an n!ui din te coacoa t ge'e tzima are-are. ǁ'Aiha ǁ'a ha nǀai nǂaoha ka ǀ'ae ta txuria nǁoqbe n!a'an khoea.

##
ǁKoa kxaosi ǂani ǀxoa si koh di. Si ku ǂaeǂae ge'e tzi nǀanga o Sakima ga. Te n!oahn nǀui ko, "Ju nǀuia ciniha ǂxami ǁ'aiha koara. n!oahn ma djaoa he re ko ha te ǂxami ha?

##
Sakima ge'e toan te mani ǁ'a ha ce u. Te ǁ'aiha n!o'o te gǀai te ko, "Mi ǀxom a nǀang a ce ge'e."

##
Te ǁ'a ǁ'ae n!ang nǀe'ea hin to'a, nǁaqe tsan !ae ǀxoa ju nǀui ko tca o ǂoanaǂoana. Si ho ǁ'aiha ǁ'a ha n!ama !u'um.

##
ǁ'Aiha !ka n!obe nǀang ko ceka se ha !'han. Ha ǀ'an Sakima ko ǀxoakxama ko tca nǁae he ha ǂami ha. Ha tani ua ha !'han kota Sakima ko nǀom tjua n!a'an nǀang kxoe nǀang Sakima ce nǀang ho khoe.

##
* License: [CC-BY]
* Text: Ursula Nafula
* Illustration: Peris Wachuka
* Translation: Kalie N!ani
* Language: ktz
