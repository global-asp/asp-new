# Sakima ge'e tzi

##
Sakima ǃxoana ǀxoa ha nǃauasi kota ha ǃuia ha barashsi o tsan-koh-tsan. Siǃa ǃxoana nǃ'hoan o ǁ'aiha ǁ'a ha kxaǀho. Siǃa ǁ'aisi tjuama koh nǃuhan ǃahin sa gǃhoa nǀae nǃang toansi.

##
ǁ'Aea Sakima koh o barah nǃani, ha gu ǀkae te ha gǀa'asi ǀoa ǁkoa. Sakima koh nǃobe ǃ'han tcisi.

##
Sakima du tcisa ǂ'hai he nǁaqemhi gesin sa si barahsi ǃ'hun gǃau kota tci nǀe'e xabe ǀoa du. Ko nǃana, ha xoana nǀang ǀxoa tjuǀho juasi ka si nǂoahn tci ǃaeǃae.

##
Sakima ǁ'a ha nǃauasi ku ǁkoa ǁ'aiha ǃhao. Sa ku nǃoma nǂhun ka u ka ku ce tsia tjuǀho ko gǀu lata. Sakima koh nǁah ǀxoa ha ǀ'ae ko ha tshin dima.

##
Sakima are ku ge'e tzisi. ǀAm nǀui ha taqe tsitsa'a ha, "Kore a nǃaroha ǁama tzi sa ke, Sakima?"

##
Sakima ǁoaq. "Ka-m sin ku tsi, aia. Mi ku tsa'a ka ko mi nǀai nǃang ka sin ku ge'e ka."

##
Sakima are ku ge'e ǀ'an ha tshin dima, khoe ko ka ha tsa'a ǁahbe. Ha tshin ku ǂaeǂae tca ha ku oo ge'ea ha tzima o are-are. Ha djxani ge'e ǃahin kxuisi.

##
"A re koma ceka ge'e ka ge'e ka, Sakima," ha tshin koe ǀxom kxui ha. Sakima zahin ka ge'e ce-cea khoe ko ka.

##
Gǀu nǀui ka ha nǃauase ce tsia tjuǀho, sa koh kaice gǂom. Sakima ǃ'han te tci nǀui ǀoa jan.

##
"Hatce re ǀoa jan, aia, mba?" Sakima tsitsa'a. Sakima nǃaroh tca ǁ'aiha ǁ'a ha ǃ'han te nǃaan. Te ǁ'a nǃhoan ha ǃka koh nǃobe ta'm ǀkau te ha sin o nǀe'e.

##
"Mi ku ge'e ǀ'an ha, khoe nǀui ha ǃka ceka nǀang," Sakima koe ǃoa kxui ha nǃauasi. Te ha nǃauasi nǂhuin ha. "Ha nǃobe o ǁ'aiha. A sin o nǃhoan ma jaoh. A re ǂ'ang te ko a ge'esih te hui ha?"

##
Te mara, Sakima ǀoa ǂani. Ha tshin dima hui ha. Ha ko, "Sakima ge'esi ku ǂxami ǁ'aiha."

##
ǀAma ku ǁua, Sakima gǂara ha tshin dima ha tani gǃa ha ko ǁ'aiha tjuǀho.

##
Ha nǃuan nǁaqbe nǃa'an nǃui din te coacoa te ge'e tzima are-are. ǁ'Aiha ǁ'a ha nǀai nǂaoha ka ǀ'ae ta txuria nǁoqbe nǃa'an khoea.

##
ǁKoa kxaosi ǂani ǀxoa tca sih koh du. Si ku ǂaeǂae ge'e tzi nǀanga o Sakima ga. Te nǃoahn nǀui ko, "Ju nǀuia ciniha ǂxami ǁ'aiha koara. Nǃoahn ma djaoa he re ko ha te ǂxami ha?"

##
Sakima ge'e toan te mani ǁ'a ha ce u. Te ǁ'aiha nǃo'o te gǀai te ko, "Mi ǀxom a nǀang a ce ge'e."

##
Te ǁ'a ǁ'ae nǃang nǀe'ea hin to'a, nǁaqe tsan ǃae ju nǀui te ha sin tsxoantsoan cu. Si ho ǁ'aiha ǁ'a ha nǃhan he nǂ'am ha ǀ'ae he cua dao ǃan.

##
ǁ'Aiha ǃka nǃobe nǀang ko ceka se ha ǃ'han. Ha ǀ'an Sakima ko ǀxoakxama ko tca nǁae he ha ǂxami ha. Ha tani ua ha ǃ'han kota Sakima ko nǀom tjua nǃa'an nǀang kxoe nǀang Sakima ce nǀang ho khoe.

##
* License: [CC-BY]
* Text: Ursula Nafula
* Illustration: Peris Wachuka
* Translation: Kalie N!ani
* Language: ktz
