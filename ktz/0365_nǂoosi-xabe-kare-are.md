# Nǂoosi xabe kare are

##
Nǃoma nǀui wece ka Hilifa koh ǂxai he tsau, ha totoo ǀ'an ha taqe ko nǃoma 'ma. Ha taqe koh kaice ǀkae te Hilifa nǃaroh ha ǀ'ae ko ha taqe ǃ'uin kota ha ǀ'aeha. Ka ǀkae kaice tahn ha taqe Hilifa hin tsau ka du da'a ka ǁu qǃu ka du ti. Ha tani ua ha taqe ko ti ka gǀae nǀoan marisoan o ǁoakxam hia. ǁ'Ae gesin ha taqe ǀkae tahn ka ha ǀoa xoana 'm. Hilifa nǃoo ha taqe tcioa. Ha ba ǃai barah tsan sa koh ǂaun, te ǁama ha taqe ce te ku ǀkae. Ha taqe kaice jaqm, te khoe tca to'a ha ba koh o khuian.

##
Nǃoma nǀui ha tsitsa'a ha taqe. "Ha-tce re o tih aia? ǁ'Aea nere a o nǀaba? A ǁ'aike ǀoa nǀoan. Te ǀoa ǁkoa tzi kana tjunǃang ǁxai. A ǀoa totoo na mi meddah 'ma, ǀoa ǁka mi skore ǃxaiasi..." "Hilifa mi ǃ'han, a sin o barah sa o nexe te ǁau ku ǃ'uin mi." Ha se ǃarikxao, are ha ǂ'angsi ko tca ha ǃoa ha. Ha re tsa'aǀ'ua? Mim kaice ǀkae. Are koh tsa'a radio nǃang ko ǀkae nǀuia ju ǃ'aua nǃore ǀkaia, "Mi kxae ǀkaea to'a," ha ǃoa ha. Hilifa ǂom tcima. "Te kare nǁan tca a te ce ka ǃai ǂoa mba?" "Nǃore ǀkaia koara nǂoma."

##
Hilifa nǂhao ua skore ǀxoa ko ǂ'anganǃa'an. Ha ǀoa ǁkoa ǀxoa ǃka nǀang khoe ka siǃa cu he ku nǂhao. "Hatcere kxuia?" siǃa tsitsa'a ha. Xabe Hilifa ǀoa nǁan tcinǀui, te ha taqe kokxuisi ǃahina ha ǀ'hui nǃangsi, "Koara nǂoma. Koara nǂoma." Ha re naun ǃ'uian ha ǀ'ae ko ka ha taqe ǃai, Ha nǃoo. Koere ha ǃxoana? Koere ha hoa mari kota 'm?

##
Hilifa koh nǀanga ha banga khoea. Ha nǀang ǀxoa banga ǃ'o nǃaoa sa ǁaq'in ha nǀang te kui ǀxoa ha gǃausi. "Koara nǂom. Koara nǂom." "Hilifa? Hilifa, a re ge ǀxoa eǃa?" Hilifa se tsau, Ms Nelao koh nǃunga ha ǁ'hansi. “Tsau Hilifa mi tsitsa'a re koh o hatce?" Hilifa se khauru ha ǀkaisih. "A ǀoa hoa ǁoaqsi ko koa gǂaehke!" Ha nǁa ǀxoa ka ko nǃhai kokxuia, "Magano, ǃoa Hilifa ko ǁoaqsi." Hilifa tokhom. Ms. Nelao cinniha ǀoa ǃxahin ha ko ǁ'ae sa o Kxaice.

##
Hilifa ǁ'ha tih ko nǃo'oma. Pause ǁ'aea ha koh nǀanga klasnǃang. "Mi kxae nǃang ǁ'an" ha ji ǀ'an ha ǂarasi. Ka koh ǀoa o jia nǃa'an, ha tsa'a ǀkae ta'msi, ha nǃoo ta'msi ku nǂai ǃahian ha nǀai nǃang nǃana zoo sa taun. Ms. Nelaoa ǂ'auce se ha. Ha tsitsa'a ha te ko hatce re o tih? "ǀoa o tci nǀui ," ha koe nǁae. Ha ǀ'huisi tsa'a ǁ'hui kota nǃoo t'amsi ko ha dohmnǃang. Ha gǀa'asi ho koaq to'a he ha koh ǂ'aun gǃam.

##
Ka Hilifa nǁuri du somarasi okaa nommerasi khu ǁ'uhmi nǁhoo ha nǀai. Ha ǀoa ǁaea ka ko tca gǂa'in ko ka ha gǃoa ka. Ha nǃo'o ka ǂani. Oka ha cinniha ǂ'ang ha taqe. Ha gǃausi coa ka nǂaisea tcia ha ǂ'ang. Ha kurua ha taqe ko ha gǃahm khoea. Ha kuru ha ǀ'ae ka ha nǃua ha taqe ǁ'ao. "Somarasi se se kxao, nǀhui ǁkaeǁkae ǂxaunusi," ǃ'au nǃarohkxao di, Nelao. Hilifa hoa ha ǂxaunu ko tcia kuru ka ǀ'aesi te kare ǂxaunu ǃahbia toa ǁae ǁaq'in gǃxa. Xabe nǂoan ka koara. Jua ku se koh ha ǂxaunu te tani ua nǃarohkxao di, Nelao.

##
Nǃarohkxao di Nelao se Hilifa ǁ'a ha tekensi. Ka da'abi ǂ'aun ua tjuǀho ha ǃ'au, "Hoe gǀae Hilifa. Mi kare a nǂoahn ǀxoa." "Hatce re o tih?" Ha tsitsa'a ha. Aia ǀkae. Ha ǃoa mi te ko ha te kxae AIDS. Ha re ǃai?" "Mi ǀoa ǃ'han Hilifa, xabe ha nǃobe ǀkae ka, ha kxae AIDS. Nǂom koara. "Ko kxuisa ke ce te," Nǂom koara. Nǂom koara." Hilifa coa te tjin. "Ua tju, Hilifa," ha koe nǁae, "Mi gǀae ǀhoo a taqe."

##
Hilifa ua tju te gǀae ho ha taqe te ha ge te nǀoan 'msa o gǁore gasi. "Mi koh nǀoan ǀ'an a ko ǀam-a he, Hilifa, xabe mi ka nǃobe nǁhuin. Se nǃuubu ǁxara nǀang nǀhui ka gesin nǀang tani ua tamate gesin ko tora. Siǃa ku nǂai ǁ'ama ǀ'an mh ko ka," Ka gǁore ǂuan Hilifa ua nǃu'ubu ǁxara khoea. Ha se nǂuhnkxaia toa o nǃuubu ǂ'uasia, nǂuhnkxaia gǃan o tamate kota kherri ga, caǃhu sa gǂa'ina ǀauhn kota spinashi sa ǀauhn, nǀuubuǀauhn sa o ca gasi kota camaga ǃae gǂa'ina sa gǀan ǂaqbe. Ha tcaq ka te khau tamate nǀai ǃae ko tani ua tora." Hatcere nǃa'an ǀxoa ǁxara ka ha taqe ǃai?" Ha ko nace.

##
Nǃarohkxao di, Nelao kua tsi gǀae ko ǁ'ae to'a he Hilifa koh u. Ha tsi gǀae ge te nǂoahn ǀxoa ha taqe ko ǁ'aea gǂa'in. Ha tsitsa'a Hilifa ǁ'a ha taqe "Aia Ndapanda a re ku tchi nǀom sa ke o AIDS gasi woa?" "ǁ'Aea to'a he mi ǃ'hoan ǃai mi koh kaice tokhom ǀ'an doko ua," ha koe ǃoa kxui nǃarohkxao di, Nelao. "Mi koh cinniha ǂom tca mi te ǀoa gu ka. Te ǁ'aea mi koh ǀkae he ua doko ha ǃoa mi te ko mi te kaice lata. Nǀom te kaa ǀoa hui mi." Nǃarohkxao di, Nelao ǃoa aia Ndapanda ko tca ha ǂ'au do ka hui Hilifa.

##
ǁ'Aea Hilifa gǃa tjuǀho ha taqe tsitsa ha, "Hilifa, mi ǃ'han, mi kare ka mi nǂhao ǀxoa a. Are ca hui mi? "Hilifa gu ha taqe ǂ'han te ha taqe gǀani ha. Sa nǂhao ua koa ǃahin sa kxae tsausih gǃai'a. Ha tsitsa'a ha, "Are ciniha ǂ'ang ǁ'ae sa a ǁu'un ǀxoa a tsu Kunuu ko buru ko khuinke? A koh ǁu ǀ'ua buru ko ǃahin ǃka te buru gǀae nǃham ǁua ǃ'hu. A ba gǀae du khauru ǀ'an itsa ko ha."

##
"Se, nǀang nǂaq to'a. Gǀae khau ka gesin nǀang tani ua tjuǀ'ho." Ka Hilifa khau nǀang, ha taqe ko, "A re ǂ'ang ce ǁ'aea a koh o da'amǃo he koh sin 'm ǀxoa nǀang ko ka ǃosi. A ǀoa ua tzi ko beke nǀe'e!" "Ee, mi gǃu ko nǃobe khui," ǂ'ang ce Hilifa, ha dshi.

##
ǁ'Aea sa ua tjuǀ'ho Hilifa ǁ'a taqe koh kaice ǁ'hain. Hilifa nǀoan ti. A Ndapanda gu gǀxa boksi ma ko gǃahm ǂaba nǃang. "Hilifa ka ke o a ga. Tcisa gea boksia he ǁ'a nǃang ku nǂai ǂ'ang a ko kore a ǁama."

##
Ha gǃxa ǁ'aua ko boksi nǃang, te nǀhui coe tci nǀe'e nǀe'esi. "Fotoa ke a ba ǁ'ae. A hin ko o ha ǃ'han o kxaice. Fotoa ke o ǁ'aea mi ko gu a he tani ua a ko a txun sa a ǃu-nǃa'an si ǃkasi koh kaice nǀang. Ka ke a tzaua o kxaice gǀai. A re ǂ'ang tca a koh oo tjian he mi koh ǀoa tca ka gesin te ceka gǀa'i, khuin a ba koh oo ǁ'aea mi koh ko barah o kaice ǁama ǁ'aea tsa nǀhuia khoe."

##
Hilifa ǁae ǂe'a ha ǀ'ae ko boksi te tjin. Ha taqe nǃahma ǂ'ea ha ǀ'ae ko ha ǁae ǀxoma te koe nǁae. "Ka ni kxoe nǀang ǃxu ge ǀxoa a nǀang ǃ'uin a." Ha nǃahma ha te koe nǁae. "Hilifa mi ǃ'han. A ǃ'han tca mi te ho mi ǀ'ae te ǀkae, ǁ'ae to'a mi ka gǀae ge ǀxoa a ba. Mi ǀoa kare ka a ǃka ta'am ǀkau. ǂ'Ang tca mi koh oo area a. ǂ'Ang nǀang ǃ'han ko a ba te ho ha ǀ'ae te are a."

##
Ha taqe cinniha nǂoahn, "A tsu Kave he gea Oshakati ku xoana ǁkoa ǀ'an m ko mari. Ha ǃoa mi te ko ha te ku ǃ'uin a. Mi nǂoahn ǀxoa ha ko ka tci oa. A m ku ua ǀxoa skore ko Kanuu, ha ǃ'han. Kanuu gea xraat 4 nǃana a. Si ǁau ka ǃ'uin a." "Mi are mi tsu Kave kosin gǁaq Muzaa," Hilifa koe nǁae. "Mi are Kanuu kui ǀxoa. A re nǃhae jan ka si ǃ'uin a?" "In'in, mi ǃ'han. Mi ǀu gǀae jan. A ǁau te ǃ'uin mi. Mi ǃka nǀa'ng ko ka mi kxae ǃ'han jan."

##
Nǃoo ko skore Ms. Nelao nǃaroh si ko HIV kosin AIDS. Da'abi koqa. Siǃa koh tsa'a tca ke ko radio nǃang, Te ju ǀoa nǂoahn ka ko tjuǀho. "Kore ka ǁama?" Magano koe tsitsa'a. "Ju re noun gua ka?" Hidipo tsitsa'a Ms. Nelao nǂoahn ǂ'asara ǀ'an siǃa ko tca HIV te o ka ǀkae ǃu. Te ka ju kxae HIV ǀkaea, ka gea ǀ'ang ǃka ka ǃkuia nǃang sin. "Ka sin ku ǀkau u kahin ju ko ha te kxae AIDS."

##
Ms. Nelao nǂoahn ǂ'asara ǀ'an siǃa ko tcin ǁ'a ǀkaea ku oo gǃa'am ju. "Ka ju nǀui kxae HIV kosin AIDS ju ǃ'ha ǁama ǁ'a ǀkaea ko ǀ'ang khoea. Kahin m ǀu ǁkaea ǀ'arisi kosi tzausi ǃaiansi. Ka m nǂai ǁkoa ǂarasi, naqnisi, ǀ'ari kosin ǁaqma ǁkae. Ha nǂoahn ǂ'asara tca kahin ju oo nǂai ǁkoa ǀ'arisi kosin naqni te ju ǂ'aun nǂai gaqaua ka." Ka mi kxae ǀ'habihe ka tcaq ǀ'ang ǂ'aun ka ju ǃaeǃae se ǀxoa a ko ka. "Ju ǂ'aun ka ju ǃ'o ǀ'habi tzi, ko kaǃ'uian," ha koe nǁae.

##
ǁAma ha nǂai sea siǃa ko ǂxaunu ǃahbi nǃa'an. "Nǃam woanqn sa ke ku nǁae ka a ǀoa gu HIV." Ha koe ǃoa siǃa. "Ha ǀoa gu HIV ko ǁama tzi tju nǀe'e nǂai ǁkoa, kana gǃu ǁka tjua nǀe'e. Nǃahma khoe, tzi ǂ'oma kana tzxama khoe ko gǃausi ǁkae ǀxoa jua kxae HIV kosin AIDS ka to'a ciniha sin jan. Ka sin jan ko ku nǂai ǁkoa kopisi kosin nǀusi ǁkae ǀxoa jua kxae HIV kosin AIDS. Te a cete ǀoa ho ka ko ǁama nǂhai kosin gǃo'o khoea. A cete ǀoa ho ǁama ka ko ǁama gǃunǃangzaqni nǃaisi gǂuha kosin tzin kana tcaqau."

##
"A re du hatce ko a ho ka?" Magano tsitsa'a. "Nǀang tia iǃa ǃ'uin iǃa ǀ'aesi nǀang ǁau ku 'm 'm jansin. Se 'msi ǂxaunua nǃa'an," ha koe nǁae. "Hajoe re ǂ'ang ce 'msa jan ǀ'an ha?" Ha koe nǁae.

##
Ka Hilifa gǃa tjuǀho ha ǃoa ha taqe ko tca ha nǃaroh ko ǀama to'a. "Nǃaroh kxaodi Nelao koh ǃoa siǃa ko HIV kota AIDS kota tca ju oo ǃ'huian jua ǀkae. Magano kota Hidipo ku u hui ǀxoa ha ko ǃaoh ǁkxoasi ka kahin siǃa gǀae du ǁxae skore ǁkxoasi," khuian ha oo ǃoa ha.

##
Gǃoa he hin toa Magano tcoh tsi huia Hilifa ko gǃu haqre. Hidipo hui ǀxoa ha ko da'a ǃ'hu. Te kahin siǃa gǀae gǃoo ǁxaea kaqe din ka du skore ǁkxoasi.

##
Nǃarohkxao di Nelao xabe ǃoa jusia ǃxoana toma Hilifa tca ha te xabe ǃ'huin ha taqe. Siǃa xabe ǃoa ha te ko siǃa te hui ha. Gǀu nǀui waqnke ju ǁaqinǁaqin gesin sa ǃxona toma hoh gǀae ǀxoa 'msa ǁ'un ka si 'm. Hilifa ǁ'ae nǀui waqnke ku ǀ'an siǃa ku nǃwu'ubumisa ǁama ha ǁxara.

##
ǀAm o skore toansi Hilifa ǁ'a ha ǃka koh nǃobe nǀang. Ha koh ǃaah gǃa tjuǀho ǁ'a ha gǃa nǂai sea ha taqe ko skore raportah. Ha ǃaah gǃama darah nǃang te ǃ'au, "Aia. Aia. Se mi skore raportah. Mi ho 'A', 'A', kota 'A' sa ǂ'hai." Hilifa ho ha taqe te ha cua gǃahm ǀho. "Aia!" ha ǃ'au. "Aia! Tsau!" Ha ǀoa tsau.

##
Hilifa ǃaah ua jusa ǃxoana toma sa. "Mi taqe. Mi taqe. Ha ǀoa tsau," ha tjin. Jusa ǃxoana toma u ǀxoa Hilifa ko ǃaoh te hoa Ndapanda di nǃa'an ko gǃahm ǀho. "Ha ǃai, Hilifa," siǃa koe nǁae ǀxoa ǃka ta'm ǀkai.

##
Nǃoosi nǂoahn gǃai ko tca Ndapanda di nǃa'an te ǃai. ǃAoh gǃaian kxae juasi, jusa ǃxoana toma kota ǂarasi. Siǃa ǀxom ǀ'an Hilifa ǁ'a ha taqe te ge'e tsisi. Siǃa nǂoahn tci jansisa siǃa koh ǃhan ǀxoa ha.

##
ǁAq Muzaa nǀoa ǀ'an ǀoo kxao wecesi. Tsu Kave ǃoa Hilifa te ko siǃa te tani ce ua ha ko Oshakati ko ka kxuni ku toan. Ha txun koh nǂoahn ǀ'an ha ko ha taqe ko ka ha koh o dshauma.

##
Ko kxuni khoara Hilifa koh ua kerka gǀa'a nǃang te ǃoa ju nǀui wece ko ha taqe tci ooa. "Aia koh are mi te koh ǁau ku ǃ'uin mi. Ha ǃoa mi te ko mi ǁau nǃaroh nǀang khoa ho ǁkoa jansin. Ha koh kare ka mi ǃka nǀang. Mi nǃaroh gǀaoha ka ǁkoa gǀaoha ka ha ǃka nǀang ǀxoa mi."

##
Kxuni toansi tsu Kave kota ǁaq Muzaa hui Hilifa ko tcisi ǁxaeǁxae ka tani ua Oshakati. "Kunuu ku kxoa ǂara ze ko gǀa'a nǃang," si ǃoa ha, "E ǃ'huin ǂoan a ko e ǀ'aeha ǃ'han." Hilifa ǁau nǂai ge tju te ǂxuru ǀxoa siǃa ko teksi.

##
* License: CC BY-NC-SA
* Text: Kandume Ruusa, Sennobia-Charon Katjiuongua, Eliaser Nghitewa
* Illustration: Jamanovandu Urike
* Translation: Cwi Debe, Tsemkxao Cwi, Gǂkao J. B. Kxao, Kileni A. Fernando, Festus Soroab, Sylvia Fernandu, Kaqece Khallie N!ani
* Language: ktz
