# Djxa Zambezi nǃang

##
Ka koh o Sondah gǃoa. Te ǁ'ohm sa o ǀusese koh ǁxaeǁxaea Musikili ǃahina din ko Kaprivi.

##
Zoqin dohma sa o si gasi koh tsa'a ka ǀ'ae ko tjuǀho nǃang waqnsi. Si koh ǃ'au si ǂarasi. "Nakamwu, mi ǃ'hai a." "Ko coa, Chaze." "Silume! We!"

##
Maria koh kxoa nǁo Ntwala. Ntwala nǂai djxa siǃa ko Sondah nǀui waqnne. "Ntwala! Ntwalee! Ntwalaa! Ntwaloo!" ha koe ǃ'au.

##
Ntwala ǃ'au ǁama tjuǀho ǃan nǀui te ko, "Mim he! Te ǃ'hai a." ǁ'Hom waqn he ǃaah kxoa ha.

##
"I re toto ǀ'an iǃa ǀ'aesi ko djxa ko ǀama he wa?" Ntwala tsitsa'a siǃa. "Ehee." Siǀa ǃau ǀxoa ǃka nǀang te ku khu taqm ka zoqin.

##
Ka si cu he ku nǂaoh gǂaeh a ǃxom Ntwala tsin te ku nǂoahn nǂoahnsi. "Nǂoahn eǃa ko ǁ'aea nere gǃu nǃa'an-nǃa'an koh gǃa'ama tjuǀho nǃang," Siǃa koe nǁae. "Nǂoahn eǃa ko ǀAri kota gǀoahra tci ooa."

##
ǃXom ǃxa'ama kaqe ǃahina nǃa'an koh nǀanga. Te ǁ'hom koh kxoa ǀ'an Ntwala ko kaqe nǀai nǃa'an.

##
"Mi ho ka nǃa'an-nǃa'an," Joy koe nǁae. Te ǀ'an ka ko Ntwala.

##
"Iǃa ka gǀae djxa," Ntwala koe ǃoa ǁ'hom. Siǃa wagnsi ǃaah gǃa'ama gǃu ǃka, siǃa ǃau ka ǁ'aqiǁ'aqin tshi ka siǃa tsa'a Zambezi ǃxom gǃua ǂ'aua ta'msi.

##
Ntwala koh nǃuan ǃan. Ha koh se ǂ'oqnisih. Ha se tca ǁ'hom ǃae ǃae oo nǂuianakhoe. Ha se tca ǁ'hommh o kuia gǃu kota nǃaroh djxa.

##
"Guua khoe ǁ'aea" ha koh koe ǃau ǃoa siǃa. "Gǁa nǀae." Ha koh ǁ'hai tsau kaqe nǀai nǃa'an-nǃa'an. Ha koh nǃoa ǀ'u ǂxan ka ko gǃu ǃka.

##
"Nǀe'e, tsan, nǃani to'a!" ha koe nǁae. Da'abi ǃaah gǃa'ama gǃu ǃka te ku djxa ua kaqe nǀai. Ntwala koh se siǃa.

##
"Mi ǂ'an!" Maria sa Chaze koh ǃ'au ǁxae. "Itsa waqnsi ǂ'an," Ntwala koe nǁae.

##
"Mi kare gua khoe," Maria koe nǁae. "Kaja'an!" Chaze koe nǁae. "Mǃa xoana, ntwala?" Tsitsa'a dshaunmhi gesin.

##
"Ce nǀang gǁa nǀae" Ntwala ǃoa siǃa. Ha gu tsau kaqe nǀai nǃa'an-nǃa'an te nǃoan ǂxan ka.

##
"Nǀe'e, tsan, nǃani to'a!" ha koe nǁae. Da'abi ǃaah gǃa'ama gǃu ǃka te ku djxa ua kaqe nǀai. Ntwala koh se siǃa.

##
"Mi ǂ'an!" Chaze koh ǃau. Maria ǂani djxa. "Chaze o tahn kxao," Ntwala koe nǁae. "ǁAu du, Chaze. Mǃa ka gǃa tjuǀho."

##
Da'abi nǂaoh gǃa ǀxoa Ntwala ko tjuǀho. "Nǂoahn eǃa ko nǂoahnsi, Ntwala" siǃa gǂara. Sǃa koh are ku ǂaeǂae ha nǂoahnsi.

##
Maria ǁama ǃ'o-nǃang te ǁahm ǃao Chaze. Te Chaze koh coa te tjin. "Chaze ǁ'a taqe ku nǂam a," Joy koe ǃoa Maria.

##
"Maria! Hatce khoea re a nǂam Chaze?" Ntwala tsitsa'a. "Ha tahn djxa. Ka koh ǀoa to," Maria koe nǁae.

##
Ntwala gǂara ǁ'hom waqnsi nǀang siǃa gǃooa nǁari nǃang. "Skore ǁ'aiha re ǃoa mǃa ko hatce?" Ha tsitsa'a. "Ka ǀoa jan ko nǃaih ǁ'aa. Jusa ǁ'aa nǃaih ǂaun ǁxara hi ǀ'aesi," Nakamwa koe nǁae.

##
"Maria ǂ'aun gǂara ǁae ǀ'an," Namasiku koe nǁa. "Chaze ǂaun ǂam ce ha," Joy koe nǁae. "A-an, ka, ka ǀoa jan ke ǂama khoe," Ntwala koe nǁae.

##
Ntwala ko "mi ǂ'ang te ko Maria te ǀoa djxa ǀxoa mǃa ko Sondah ku tsi." Maria tjin tcaq ha gǀa'a ǃusi. "Mi... mi... ǁae na Chaze. ǁAe na ka ke mi nǂ'am a. Mi ǀoa ceka nǂ'am ju nǀui," ha koe gǂara kxui.

##
"Mi ǁae ǀ'an a," Chaze koe nǁae te nǃama Maria. "Etsa Maria ku gǃa ǀxoa a ko tjuǀho," Ntwala koe ǃoa Chaze. "Maria ceka gǃa gǂara a taqe ko ǁae ǀ'an."

##
Maria ǃoa Chaze ǁ'a ha taqe, "mi nǂ'am Chaze khama ha tahn djxa. ǁAe na. Chaze o mi ǂara, ka koh ǀoa jan ko ha nǂ'am."

##
Sibungo di nǃa'an ǂaeǂae Maria. "Ka koh ǀoa jan Maria, ka ǀoa jan ko ju nǂ'am. Mi hui a ko ka ke a tsi gǂara mi ko ǁae ǀ'an. Mi ǁae ǀ'an a." Mrs Sibungo di nǃa'an ǃoa Ntwala te ko, "A o ǁ'aiha jan."

##
Sibungo di nǃa'an kokxui ǀxoa da'abi waqnsi. "Ntwala koh ǂ'ang ǀ'an ǁxara ja ko Maria. Ha nǂ'am Chaze khama ha ǀoa tahn gǃu djxa. ǁ'Aike ha ǀoa xoana djxa."

##
"Aia," Chaze zoma. "Mi ǀoa kare ka Maria sin gea tjuǀho ko Sondah ka tsi gǀae. Mi kare ka etsa gǀae gua khoe ko bekea tsi gǀae cete!"

##
* License: CC BY-NC-SA
* Text: Imelda Lyamine, Albius Chunga Mulisa, Maria Simasiku, Florence Habayemi Shitaa
* Illustration: Kleopas Jambeinge
* Translation: Sylvia Fernandu
* Language: ktz
