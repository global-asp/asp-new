# Mama ǁxukxams

##
Mama ǁxara koh nǂai area khoe ko ju ǂ'angsi, ka ǃ'aihn ǁa'aǃ'au, gǂu'u, kosin madika disin. Te ka sa koh kaice jan o ǁxukxam. Xabesin mama koh kxae ǃoma sin sa ǂhai, Mi koh sin ǃ'han tca mi hin te o jua ha kaice are ko ha ǃka nǃang khoea. ǁ'Ae wece ha ku ǃ'au ua mi ko ha ǃaoh. Ha xabe cete ge ka ǃoa mi ko tcimh sa o ǃka nǃang gasi. Te tci nǀe'e nǀui koh ge te ha ǀoa ǃoa mi: ko koa ha nǂai nǃoma ǁxukxam.

##
ǀAm nǀui mi hoa ǃauh nǃa'an ǃxum ka ǀ'ae he nǃuan tzi ko mama ǃaoh. Te ka mi tsisa'a tca ka o, ǁoaqce nǀe'ea mi ho ce o, "nǀom ǃauha o mi ga." ǃAuh ǃ'om, ǁ'akaa ǁxukxam nǃu'ubusi gea he o ka sa mama ku mania ǁ'ae koh ǁ'ae. Mi koh kare ǃ'han tca nǃu'ubu sa ke nǁa. "Nǃu'ubu sa ke re du hatce, Mama?" Mi tsisa'a. ǁOaqce nǀe'ea mi ho ǁ'akaa o, "ka o mi nǀom nǃu'ubuasi."

##
Ka koh o ǃka nǀ'ang ko ku se Mama, kosin ǁxukxam, ǁxukxam nǃu'ubusi kosin ǃauh nǃa'an. Te Mama ǁkoa ua mi ko mi taqe ko di'isi. "Mama, ǀxom nǀang kxoe mi se tca a oo totoa ka ..." "Nǁau nǂai koara ǂ'ang a ǀ'ae, da'ama du tca a ǃoa a ǀ'ae," ha zaihn. Mi ǃaah u.

##
ǁ'Aea mi ce, Mama nǀanga tzi te ǁae ǃauh, ǃkauasi te ǁxukxam koara. "Mama, kore ǃauh o, kore ǁxukxam o, kore o..." Te ǁoaq ce nǀe'ea mi ho o, "Ha gea mi marapa ǁ'a tcisi gǃam khoea." Ka koh kaice o ǃka ta'am ǀkau!

##
ǀAm tsaqn ǂaun, Mama ǁkoa mi te ko mi u gua ha nǂhao ǃaihan ko ha tza tjua nǃang. Te tcin to'a he mi oo ǃ'oa tjutzi, ǁxukxam sa nǃum ǁ'a ha ǂ'an gǃa'ama mi. Tju nǃang ǂaeh ke o koa kahin Mama marapa ǃauh nǃa'an gea. Ha ǁau te ǃxuma ha ǀ'ae ko nǂahm ǃ'an nǀui. Mi ǃ'oan ǁ'a nǂahm ǃ'an te ha nǂai nǂhai mi.

##
Mama ǃ'au mi te ha dohm tsxana, "Hatce re a ku dua khuin to'a? Ko coa nǀang na mi nǂhao ǃaihn." Mi sin di'i te gǀai ǀxoa ha nǂhao ǃaihan. "Hatce a zoma ǀ'an?" Mama tsisa'a mi. Tsisa'a o ha ga du te ka tama mi ciniha tsa'a ǁxukxam ǂ'an ko ha marapa nǃamsi tcisi khoea.

##
Te nǀma ǁua mama ǀ'ho aia, Mi di'd te u gǃa'ama ha tju nǃang ǁ'a mi ce he ǁau se ǁxukxam. Ha ǂkuan nǀui ho ka ǀ'ae te nǃum. Mi gu ka nǀui te gǃama mi horokhoe nǃangsi. Ko ǁaea to'a he mi ǃxum ce ǃauh, Mi nǁhomi ua tju ǃ'o nǃang te gǀae di'i te 'm ha. Ka o ǁxukxam sa koh kaice taqin he mi goaq ciniha ǀoa 'm.

##
Te ǀama ǁua, he mama koh gǃa'ama ǁxara nǃang he ǂhoe nǃu'ubu, ha ǂxaun ǂxaunua ǁxukxam nǀo. Ha woaqnsi ǁoeh nǃum. Mi ni koh nǁah nǀui tsaqn koh tsaqn. Ka mi to'oma gǀuia tjutzi, Mi tsa'a te mama gǃo'oa tzi. Te mi ka sin kare ha gǃama mi horokhoe nǃang ka etsa ǂhoa khoe.

##
Te nǀama ǁua o nǂai ǁ'ama nǀama. Mama nǂuhn te tsau. Ha woaqnsi ha ǁae ǁxukxam sa nǃum kosin madik disin ka ua nǂai ǁ'ama khoea. ǁ'A nǀma mi ǀoa di'di nǀang ǀho ha. Te tia mi ǀoa ge ǂxan ha ko ǁ'aea gǂa'in.

##
ǀAma to'a ǁ'a gǃaoh aia sa mba ǃau mi, kosin Mama. Mi ǃ'han te ko hatce khoea re. Gǀua to'a mi cu te tza, Mi ǃ'han tca mi ǀoa ǂ'aun ciniha ku dcaa, ǀoa ceka dcaa mama, kana mi nǃausi, xabe o ju nǀui woaqnhe.

##
* License: [CC-BY]
* Text: Ursula Nafula
* Illustration: Catherine Groenewald
* Translation: Gǂkao J. B. Kxao
* Language: ktz
