# ǀAma mi nǁah tjuǀho he ua doropa nǃa'an

##
Kombi ma nǀui nǃom tsaua e tjuǀho te ha sa nǃaoh gǀa'ain ge. Kxaǀho tcisa ǂ'hai gǁa ǀ'an ka ǀ'aesi nǃao. Nǃarikxaosi hin ku ǃ'au khoesa besisi ku nǂau ǁ'a ka ǃusi.

##
"Doropa! Doropa! Nǃa'an ku nǂau ǁ'hanga!" Mi tsa'a ka nǃahrikxaosi ǃ'au. Ka toa koh o besi he mi koh nǂaun ǂxuru.

##
Doropa nǃa'an besi koh sin kare gǃa'in te tia ju ciniha nǁuri ǂxuru. Siǃa gesin ku paka siǃa tcisi ko besi ǂa'banǃang. Te siǃa gesin ku paka siǃa gasi ko rakasi ko besi nǃang.

##
Ju zesiin sa kare ǂxuru ku ǂxabe siǃa karatasi ka ku u nǀang ǀxoa ju nǀui. Dshausa ǁae da'abi toto ǀ'an nǃama gǂa'in.

##
Mi ǁama nǁoq'obe nǀui ka gǂka'in ǀ'u mi ǀ'ae. Jua nǀanga mi ǃ'om ǁae ǃkau tcoqtcoqra o nǃu'ubu ǀauhn. Ha gǁaba nǃang nǀo ǂ'angsi, ǁaqma jaa ǀxanǀxana te ha ǂ'angsi ǀoa gǁa taqm.

##
Mi ǁama nǁoqobe te se tzi te ǂ'ang tca mi te nǁaah mi tjuǀho, he o koa mi ǃ'ama. Mi koh ua doropa nǃa'an.

##
Tcisi nǃao toan ka ǀ'aesi te ju wece ǂxuru toan te gǃho. ǃAihndinsi nǂaiǁ'amakxaosi ciniha ǁama nǁoqbe ka nǂaiǁ'ama ju ko tcisi. Ju wece koh ǃ'au tcisa si ǁ'ama ǁ'a ka ǃusi. Ka nǂau kxuisi gǃa'an mi khoea.

##
Jusa ǂxuru ǁ'a si sa ǀkoromh ǁ'ama tchi tciasi, si gesin ǁ'ama ǀkxomǀkxom te kua coa ka ǀ'om. Te si sa toa he ka koara mari, nǃana mi, ka sin se ju.

##
Te tcisi du nǃang ka sin kxuia ko ka besi ku pinpin ha ǀ'ae, nǂai sea ko tca eǃa te ka u. Nǃarikxao ka sin ǃ'au te ko ǃaihn dinsi nǂaiǁ'amakxaosi gǃai.

##
ǃAihn dinsi nǂai ǁ'amakxaosi ku ǁahma khoe ǁ'a si gǃaia besi khoea. Si gesin ku ǀ'an cea ju ko si cintchisi. Te si gesin ko ka te o toansi te si ǂ'aun ǃaǃa ka ǁau ho mari.

##
Te ǁ'aea besi ka nǁah hi gǁasi, Mi se ǁama nǁoqobe. Mi are mi ǂ'angsi te ko mi re koma ǀam nǀui ce tsia mi tjuǀho.

##
Ka ǃauǃuh gǀai oka khoro nǃa'an nǂhaoa besi nǃang. Mi ǀu mi gǀa'asi te nǃobe gǃuu'h.

##
Te mi ǂ'angsi tia ce ua tjuǀho. Aia re ku jan woa? Mi ǃhai re gu mari nǀui? Mi dshin re nǃhae ku sin ǂ'ang mi tci ǁa'asi tcaq?

##
Nǃama nǃang, mi koh ce ǂ'ang totoa doropa nǃa'an ǃu ko koa mi tsu ku ǃxoana. Mi sin ku nǂau tsa'a ka ǃu te sin u tza.

##
Ka iri sa o nexe ǂaun, mi ǂxai te ku tsa'a tca ju ku oo ǂxubia he si gesin ce ua mi tjuǀho. Mi gu mi ǀ'hainma te khu gǀaia besi nǃang.

##
Te besia ku ce kua nǃaoh gǃain. Te kua nǃari nǂau ǁ'hai. Tca kaa kaice o tci gǀaoha ko mi, o coa ka kxoa mi tsu tju.

##
* License: [CC-BY]
* Text: Lesley Koyi, Ursula Nafula
* Illustration: Brian Wambi
* Translation: Jabulani
* Language: ktz
