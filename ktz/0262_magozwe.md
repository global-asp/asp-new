# Magozwe

##
Nairobi dorpa nǃa'an nǂan koara, ǂxan tjuǀhoa ǃ'uin gea, nǁaqemhi xrupu ma koara tjusi ku ǃxoana. Siǃa ǁau ku nǂai tsi ǀam nǀui waqnhe ko tca ha ku oo tsia. Nǃoma nǀui, nǁaqemhi pakah siǃa ǂoasi ko ka si koh tza nǃama nǃang ǂ'aua cesi. Ko ǂ'au ǃxoe u siǃa ku'u ǃhara ǀkurisi. ǁ'A nǁaqemhisa xrupu nǃang Magozwe ko gea. Ha koh o da'amaǃo ko siǃa khoea.

##
ǁ'Aea Magozwe ǁ'a ha nǃauasi koh ǃao, ha koh sin o barah sa o faif. Ha u ku ge ǀxoa ha tsu. ǃHoan he ǀoa ǃ'uin da'ama. Ha ǀoa ǀ'an ǂ'auan Magozwe ko 'msi. Ha oo ka da'ama kaice du ǁkoa ǂ'haisa gǀaoh.

##
Ka Magozwe ku nǁa kana tsitsa'a, ǁ'aka ha tzu ku nǂam ha. ǁ'Aea Magozwe ku gǂara ha tzu ko skore gǃa, ha tzu ku nǂam ha ka ko, "A m koara ǂ'ang ko ku nǃaroh tci nǀui." Ka barah nǃani ǂaun ǀ'an ǁaesia ke Magozwe ǃaah gǀaia ha tzu. Ha coa te ku tza nǁooa daoh nǃang.

##
Daoh nǃang ǀxoa tih te nǁaqemhi sa a ǂ'hai ku ǁ'hai tih ka ku ho 'msa o ǀam nǃang gasi. ǁ'Ae gesin siǃa ǁ'ang siǃa ǀ'aesi, ǁ'ae gesin siǃa nǂam siǃa ǀ'aesi. ǁ'Aea siǃa ǀkae, ju nǀuia hui koara. ǁ'A xrupua ku ǀxoa ǀxoa marima siǃa gǂara nǁo, kota ku nǂai ǁ'ama nǁo naqinonasi kota tci ǃxare sa ce o nǂai ǁkoa gasi. ǀXoa cete sin ku gǀaoh u ko ǁkae ǀxoa siǃa gesin ko nǃaih khama si kare ǁaea dorpa ko ǁ'ae.

##
ǀAm nǀui ǁ'aea mangozwe koh ku nǂaqro nǁo doroma nǃang tciasi, ha ho nǂoahn ǂxanu nǃa'an nǀui. Ha ǁhai tzau hi te ǀ'ua hi ko ha ǀahin nǃang. ǀAm nǀui waqnhe ha ku gǃxa ǁ'a ǂxanua ka se nǂom tciasi. Ha ǀoa ǃ'han tca ju ku oo nǁaq'ara ǀoresi.

##
ǁ'A nǂom tciasa nǂoahn ua nǃhoama ǃ'am he gǀae o dxuu nǃari kxao. ǁ'Ae gesin ha ku taqra ka ha hin koh o ǁ'a nǃhoama he o nǂoahn ǂxanua mah.

##
Ka koh ǂ'au te Magozwe nǃuan daoh nǃang te gǂara. ǃOahn nǀui nǂaoh tsia ha. "Ehee, mi o Thomas. Mi ǁkoa toma khuinke, ko koa a hoa tci nǀuia a 'm," ǁ'A nǃhoan koe nǁae. Ha ǁ'ah nǃanga tjua o gǁoq'oninǃuu he ka ǁ'hannǃang o nǀa'an ǁ'auhn. "Mi ǂ'ang te ko a ua ǁ'a koa ka u ho 'msi?" Ha stista'a. Magozwe se ǁ'a nǃhoan ka se u ǁ'a tjua. "Khoe nǀui," ha koe nǁae, te nǂhao u.

##
Te nǃui sa kugǁaoa, da'abi sa koara tjusi. Ka kaice ho Thomas. Ha are ku nǂoahn ǀxoa ju, kaice nǃana jusa ǃxoana nǁo daoh nǃangsi. Thomas ku ǂaeǂae ju nǂoahnsa o tca ju ku oo ǀxoa. Ha koh ǁ'ua ha ǃka te koqe, ǀoa ǁ'ae kana du ǁxui. ǁ'A nǁaqemhi sa ǁ'ae gesin siǃa gǃa tjua o gǁoqninǃuu kota nǀa'an ǀauhn ko medah 'masi.

##
Magozwe koh nǀanga daoh ǃan te ku se ha nǂoahn ǂxanua ko ka Thomas tsi gǀae nǀanga ha ǃ'om. "ǁ'A nǂoahn re nǁa hatce?" Thomas koe tsitsa'a. "Hi ku u ǁxam nǃhoanma ǃ'am he gǀae o dxuu nǃarih kxao," Magozwe ǁoq'a ce, "ǁ'A nǃnoanma re ha ǃu o hatce?" Thomas tsitsa'a. "Mi ǀoa ǃ'han, mi tam nǁaq'ara," Magozwe ǂ'auce te koe nǁae.

##
ǁ'Aea sa hoa khoe, Magozwe coa ka nǂoahn ha ǀ'aeha nǂoahn ǀ'an Thomas. Ka koh o nǂoahn o ha tzu ga kota tca ka khoara ha ǃaah gǀaie tjuǀho. Thomas ǀoa kaice kokxui, te ǀoa ǃoa Magozwe ko tca ǂ'aun du ka ǀ'ae, Te tia ku ǁau ku ǂaeǂae tca nǁa ka ǀ'ae. ǁ'Ae gesin sa ku sin nǂoahn ko ǁ'aea sa ge he 'm ko tjua ka ǁ'han nǃang o nǀa'an ǀauhn.

##
Ko ǁ'ae o Magozwe ǁ'a ha nǃae ǀama ga, Thomas ǀ'an ha ko nǂoahnsi ǂxanua ze. Ka koh o nǂoahn ua tjuǀho nǃang ǃoahnma he koh ǃ'am he gǀae o ǀkaisi buruha kui kxao. Thomas nǁaq'ara ǀ'an Magozwe ko ǁ'a nǂoahn ko nǃangsa ǂ'hai, sin ua ka ha si ko, "Mi ǂ'ang te ko ka te o ǁ'aea a ǂ'aun ua skore nǀang nǃaroh nǁaq'ara. A re naun ǂ'anga?" Thomas nǂoahn ǂ'asara koa da'abi ku gea ka gǃa skore.

##
Magozwe ge te ǂ'ang ǀ'an khoe ze, kota ku ua skore. Naun ko ka ha tzu koh nǁa tci ǀhoan te ha koara ǂ'ang ko ku nǃaroh tci nǀui waqnke? Naun ko ka siǃa nǂ'ama ha ko ǁ'a khoe zea? Ha koh koaq. "Khoe nǀui ka o nǀaba ko ku ǃxoana nǁho nǃa'ama nǃangsi," ha koe ǂ'ang.

##
Ha nǂoahn ha koaq tamsi ko Thomas. Ko tca ǁ'aesi ko oo ua nǃhoan sin ku ǃoa nǃhoanma toa ko tca ǀxoa te o nǀaba ko khoe ze.

##
Te sin ku o te Magozwe ǃau gǃa'ama tjua ka ǁ'an nǃang o nǃu'ubu ǀauhn. Ha kosin nǁaq'emhi gesin ǃxoana ǁkae tju nǃang nǀe'e. Siǃa waqnsi ǁkaeǁkaesi da'abi sa o ǃ'oangǃau tsan ǃxoana ǁ'a tjua nǃang. Ge ǀxoa ǁaq Cissy kota ha nǃhoan, gǂuihn nǃani, nǀoahn, kota pari gǂahsi.

##
Magozwe coacoa skore te ka koh tih. Ha kxae tcisa ǂ'hai he ha ǂ'aun nǀuih thui. ǁ'Ae gesin ha kare ǁuihn ǀxoa. Te tia ha ǂ'ang nǂoahn ǂxanua sa toa he o dxuu nǃarih kxao kota ǃkaisi buruha kui kxao hia. Sin nǃana ǁ'a sa sah, ha ǀoa ǁuihn ǀxoa.

##
Magweza koh nǀanga tjua ka ǁ'a nǃang ǀauhn ǁ'a ka tarah nǃanga, he ku nǁaq'ara skore nǂoahn ǂxanu. Thomas tsi gǀae nǀanga ha ǃ'om. "Nǂoahn to'a re ua hatce?" Thomas tsitsa'a. "Ka ua ǃoahnma he u o nǃaroh kxao." Magpzwe koe ǁoaq. "Ha ǃu re o hatce?" Thomas tsista'a. "Ha ǃu o Magozwe," Magozwe koe nǁae te zoma.

##
* License: [CC-BY]
* Text: Lesley Koyi
* Illustration: Wiehan de Jager
* Translation: Sylvia Fernandu
* Language: ktz
