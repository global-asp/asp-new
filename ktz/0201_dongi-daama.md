# Dongi da'ama

##
Ka koh o da'amadima hoa ǃkamsia ǀoa o se tamatama ko koa ǂxan.

##
Ka ǃkamsi sih ku tzi to'oma, ha se te ka o dshaua nǃobe gǃko.

##
Ku kare tokhom xabe ǁ'ang ha ǃka, dshauma tsi to'oma ǁ'a dshaua. "Mǃa ǂ'aun ǁae ha," dshaumaǃo ǁ’ae te ko, "Mǃa ǁae ha kota da'ama ka ǃ'uin."

##
Da'ama nǃo'o te ko nǁae. "ǁahm!" "Tani nǂahmsi!" "Gǃu!" "ǁaaaaahhhhmmm!!!"

##
Te ka si ho da'ama ju waqnhe khu ce te ǂxain. "Dongi re?!"

##
Ju waqnhe coa te nǂuia khoe. "Mǃa ko m te ǁaea dongidi kota ha da'ama ko koqesi, te ka o tca mǃa du," Siǃa gesin koe nǁae, "Xabe sa ǀ'an mǃa ko ǃxoo!" Siǃa gesin koe nǁae.

##
Te dshau ce te ho ha nǀe'esi ko ǁ'akoa. Ha are ha ǂ'angsi ko tca ha o dua da'ama ǀkaua he. Ha ǀoa ǃ'han tca ha oo dua ha ǀ'ae.

##
Te toansi ha zaina tca ha te o ha da'ama te ha o ha taqe.

##
Kahinke, xabe ka da'ama khuian ha oo tzema gea okaa, tci nǀuiwaqnke gǀae ǂ'asara. Te dongi ma ǃ'am te ǃ'am ua koa ha gǀae ǀoa ǂ'aun gǁoba o ha taqe ma. Ka ǀoa nǁan tci nǀui xabe ka ha ku nǁuri, ha ǀoa ǁae ǂoan ha ǀ'ae ko ju. Ha taqe koh ǁhuin te ǁxuǁxuu. ǁ'Ae gesin ha du ka ha du ǁkoasa ǃhamhi ǂ'aun du.

##
Nǃainǃai kota taun du tsaua ka ǀ'ae ko dongi nǃang. Ha ka ǀoa du tca ke te ǀoa du tca toa. Ha ka ǀoa kare tca ke te ǀoa kare tca toa. Ha ka ho ha ǀ'ae te taun, te ǀam nǀui, ha ǁu ǃaoa ha taqe ko kxaǀho.

##
Ha ho ha ǀ'ae te tokhom. Ha ǃaah nǃhae ǁ'akoa ko gǀaohsi.

##
Ka ha u nǃomtsau okaa gǀu nǀang, te dongi nǃaan. "Hi haq?" ha ǂ'auce gogoma gǀunǃang. "Hi haq?" ka ce te nǁae ce. Ha ko nǀe'e. Ha nǂhom te nǃun ǂoa buru, gǃuh gu ha te ha ǀoa tsa'a jan.

##
Dongi ǂxai te ho horekxaoa nǂhao khauru ǀxoa ha. Ha se ǁ'a ha gǀa'asi te ho tcisa ǂaqbe.

##
Dongi u ge ǀxoa nǃaunǃa'an, jua nǃaroha ha ko tci ǃ'haoǃ'haosi du ǀxoa ǀxoah. Dongi ǂaeǂae te nǃaroh, te khuian nǃau o ǁaea ha. Sa huia khoe te tshi ǁkae.

##
Nǃo'oma nǀui, nǃaunǃa'an gǂara dongi ǁ'a ha tani ǃ'an ha ko nǃomnǀai ǃka.

##
Gǁaoa gǃaǃkui ǃ'o sa tza. Dongi ǃ'un tca ha taqe te ǀkae te ǃ'au ha. Te ka ha ǂxai...

##
...gǃaǃkhuisi koara ǀxoa ha ǂara, nǃaunǃa'an.

##
Toansi dongi ǃ'han tca ha ǂ'aun du.

##
Dongi ho ha taqe, ha taqe tjian ha da'ama koh nǃan, sa sea khoe ko ǁ'aea gǂain. Te nǃahmma ǀ'ua khoe.

##
Dongima sa ha taqe ǃ'am ǁkae te ho nǃam sa ǂhai, sa gǀea ǃansi kosin ǃansi. ǂ'Auce, tcisa ge nǁhomi sa, ju xabe coa te ǃxoana.

##
* License: [CC-BY]
* Text: Lindiwe Matshikiza
* Illustration: Meghan Judge
* Translation: Kileni A. Fernando
* Language: ktz
