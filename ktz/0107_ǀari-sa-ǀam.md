# ǀAri sa ǀAm

##
Goaq nǀui, ǀaria koara ǂ'ang he ǁ'oba koh ge. Ha koh ǃxoana ǀxoa ha ba nǃa'an gǂaah ko Kalahari gǀuia.

##
Nǃoma nǀui ǀAri nǃa'an gǂaahsi koh ǂxai te ho ha ǃ'han he cua ǀam he tza. 'Msi koh ǀoa toan te pari cinniha gǁa ǃ'hu nǃang. "ǃAri kxao, ǁ'ohba! U ho ǀ'an a ǀ'ae ko dshau. Mi nǃobe gǂaah ǀ'an a ǃ'ui," ǀari ba koe nǁae, te ǀari khu tsau te nǀhui pari te u ǀxoa tzi ǁ'a hi gǀae 'm.

##
Te gǀui khoea, ha ho tci nǀuia ku ǁ'haǁ'habea nǃom ǃ'o. Ha u to'om to'oma ha ǀ'ae ko ǁ'a nǃoma. Tca ha sin ku oo to'oma, ǁ'a tca ǁa ǁ'haǁ'habea ku oo ǀ'hom ua. Khoe nǀui tca ke koh o ha dshau?!

##
"A ǀ'hom," ǀAri koe ǃoa kxui ǁ'haǁ'habe. "Te are o hajoe? Hatce khoe a re a o nǀe'e?" "Mi o ǀam," ǁ'haǁ'habe koe ǁoaq kxui. Mi juasi nǁah mi ko khuin ke ko ǁ'ae si koh ǃau u. Si ǀoa kare mi maq. Mi nǃobe khui."

##
Te ǀAri ko, "A tia nǃobe ǀ'hom! Mi ku maq a. Mi ku tani ua a ko tjuǀho ka a u se mba." "Ka jan, a ku maq mi. Nǀang a tia nǁau nǁa ko ka mi nǃobe khui ǀ'an a," ǀam koe nǁae.

##
Te ǀAri kua ǁua ǀam ko ha ǃ'o te coa te ua tjuǀho. ǁ'Aea ka gǂxa'a, ǀam ku'u ǀAri ǃ'o ǃkuiasi. "A re koma ku ǀxom ka kaurua mi ǃ'o? Mi kare can, ǀari koe nǁae. Ha ǃ'o koh djxo te ha nǂhao tama. "Sin toa nǀang u!" ǀam koe nǁae. "Mi koh ǃoa a te ko a nǁau nǁa tci nǀui!"

##
Te ǀAri se cu ǃaihn gǃani cu gǃxai nǃama. Ha nǃohm nǃhuri gǃani ǁ'a ka gǃa'in nǂhao ǀam.

##
Xabe ǃahin gǃani ka cete nǃaq ǁaq'in ha ǃ'o te du gǂxom ǃkui te nǁahn ǀ'an ǀam.

##
Te ǃkui zesin sa to'a ka ǀoa khoe kasa ǁxoasi gea ha ama. Te ǂ'u ǃ'haoǃ'haosi sa toa nǂai ǂ'anga nǀa'ng ha nǁau ce du nǁun.

##
* License: [CC-BY]
* Text: Traditional San story
* Illustration: Manyeka Arts Trust
* Translation: Kaqece Kallie N!ani
* Language: ktz
