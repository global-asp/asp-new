# Simbegwire

##
ǁ'Aea Simbegwire ǁ'a ha taqe ǃai, ha ǃka koh nǃobe ta'am ǀkau. Simbegwire ǁ'a ha ba koh nǁuri ha ko ha gǀaohsi ǁ'a ha ǃ'uin ha ǂxae. Koqesi si nǃaroh ǃka nǀa'ng ko xabe ka Simbegwire ǁ'a ha taqe koara. Nǃoma nǀui woaqnke siǃa gǃho ka nǂoahn gǀa'anǃang tciasi. Gǃoah nǀui waqnke siǃa du ǀ'a siǃa waqnsi ko gǃoah 'ma. Ka siǃa ǁka toan tansi, Simbegwire ǁ'a ha ba ku huia ha ko tjuǀho ǁkoasi.

##
ǀAm nǀui, Simbegwire ǁ'a ha ba tsi ǂaeh ǂoan tca ǁxoasi ha oo tsi ǂaeha. "Mi da'ama kore a o?" ha koe ǃ'au. Simbegwire ǃaah gǀaea ha ba. Ha nǃomtsau ko ka ha se he ha ǁae dshau gǃau. "Mi kare ka a ho ju gǀaoha he, mi da'ama. Anita hin he," ha zoma te koe nǁae.

##
"Ehee Simbegwire, a ba nǂoahn mi ko tcisa ǂ'hai ko a tci oa," Anita koe nǁae. Te ha tia ǀoa zoma nǀang gu dshauma gǃau. Simbegwire ǁ'a ha ba zoquin te ha ǃka tsau. Ha nǂoahn tca siǃa nǃani ku oo ǃxoana ǁkaea, kosin tca ǀxoah ku oo jan ǀ'an siǃa. "Mi ǂxae mi ǂum tca a te zaihan Anita ko tca ha te o a taqe, "ha koe nǁae.

##
Simbegwire ǁ'a ha ǀxoah mani. Ha ǁa'ike koara ǁ'aea o ha ba ku nǀang ǀxoa ko nǃoma. Anita ku ǀ'an ha ko ǁkoa sa ǂhai ko ǃaoh, ka nǂai ǁ'huin ha ka ha ǀoa du ha skore ǁkoasi ko gǃoahsi. Ka ha 'm toan gǃoa 'ma ha sin to ka ua ha gǃahm. Ka nǀaea nǂai nǀa'nga ha ǃka o nǂahma kxae ǂ'usi he ha taqe ǀ'an ha. Simbegwire ǁ'a ha ba ko ǀoa ho tca ha ǂxae ǃka te ta'am ǀkau.

##
Ka nǃui sa ǀkoromh ǂaun, Simbegwire ǁ'a ba ǃoa sa te ko ha te kxaice nǁah tjuǀho ka u ko ǁ'aema ǃoma. "Mi u ǁkoasi tcioa," ha koe nǁae. "Mi ǃ'han tca itsa te ǁau ǃ'uian khoe." Simbegwire ǀ'hotzana, ha ba ǀoa ǃ'han. Anita sin ǀoa nǁa tci nǀui. Ha ǃka xabe koh ǀoa nǀa'ng.

##
Tcisi ǀoa ǁau jan ǀ'an Simbegwire. Ka ha ǀoa du toan ǃaoh ǁkoasi, he nǁan gǃxa ha tih, Anita nǂam ha. Te gǃoa 'ma, ha dshau ku 'm 'ma nǃa'an. Ka nǁah ǀ'an ha ko 'ma tzema. Ko gǀu gǃoah waqnsi Simbegwire gǀae tjin tjin ka ǁahǁah ha ǀ'ae ko ha taqe nǂahm ka cu.

##
ǀAm nǀui, Simbegwire ǀoa ǂxai ko ha gǃahm ǃ'o. "A o dshauma ǀkanǀkana!" Anita koe ǃ'au. Te ǁhai khaurua Simbegwire ko gǃahm ǃ'o. Te nǂahm ǂam ha ǀkai ǃ'uru te ǁaq'in nǃang tsaqn.

##
Simbegwire ǃka koh ho te ta'am ǀkau. Ha ǁ'ae te ko ha te ku gǀaia ǃaoh. Ha nǀhui ha taqe nǂahm ǃabisi, te nǀhui 'm mh gesin te u. Ha nǃuan nǃama ha ba koh nǂau ǁkoasi he nǃuan.

##
Te ka ha tsia gǃoah, ha ǂxuru ǃaihan gǂa'in ko gǃu tzi, te dua gǃahm ko ǃaihn ǁ'hausi. Te ka du ǀ'an tza, ha ge'e: "Aiia, Aiia, Aiia, a nǁah mi. A nǁah me te sin ǀoa ce nǀm ǀam. Mba ǁa'ike ǀoa are me. Aia, ǁ'aea nere a ce tsi? A nǁah mi."

##
Te nǃoma, Simbegwire cete ge'e ǁ'a ge'ea. Te ǁ'ae dshausi tsi ǂaeha dohm, ǁ'a si ǁka ǃxaisi si ku tsa'a ǃka ta'am ǀkau ge'ea ǁama ǃaihan gǂa'in nǀai ǃka. Si koh ǂ'ang te ko ka te ǃaihn nǃu'ubusi sa ǃaihn te tia ge te du tca si ǁkoa. Te ǁau te ǂaeǂae ǁ'a ge'ea.

##
Dshaua he se ǃ'an ǃaihn ǃ'o. Te ka ha se dshauma kota nǂahm ǃabia kxae ǂ'usi, ha tjin, "Simbegwire mi ǃo ǁ'a ǂxae!" Dshau gesin nǃom tuih ǀxoa tcisi ǁka te siǃa hui ha ko ǃaihn khaurua. Ha ǁaq nǃama ha te kare ha ǃka nǂai nǀa'anga.

##
Simbegwire ǁ'a ha gǁaq gu ha te tani ua ha ko ha ǃaoh. Ha ǀ'an ha ko 'msa ǁ'un, te ǁahǁah gǁxuan ha ko gǃahm ko ha taqe nǂahm. Gǀu to'a Simbegwire sin tjin nǂai tza ha ǀ'ae. Ka koh gǀa'a ǃusa ku ǁae khauru ha. Te ha hin ǃ'han tca ha gǁaq te ku ǁau ka ǃ'uin ha.

##
ǁ'Aea Simbegwire ǁ'a ha ba ce tsia tjuǀho, ha gǀae h te da'ama tju nǃang sin ǀ'hoan. "Hatce re ǃan, Anita?" Ha tsisa'a ǀxoa ǃka khui. Dshau ǃoa sara ha ko tca da'ama te ǃaah u. "Mi kare ka ha ǂum mi," ha koe nǁae. "Xabe mi hin koh kare ka ha sin to." Simbegwire ǁ'a ha ba ǁama ǃaoh te tsin ǁxam ǁ'a dohma khoea. Te sin ǂaun ua ha tshin tjuǀho ǁ'a ha gǀae tsisa'a ha he ko ha re ca ho Simbegwire.

##
Simbegwire koh ge te kui ǀxoa ha tsoma sin. ǁ'Aea ha hoha ba ko koa ǂxan. Ha koh koqa tca ha te taun, Te kahin ha ǃaah gǃa'ama tju nǃang ǁ'a ha gǀae djxoma. Te ka ha ba gǀae ha ko, "Simbegwire, a ho ǀ'ae a ǀ'ae ko a taqe jan. He o ha nǀe'ea are he ku ǁau ǂae ǂae a. Mi ǃka kaice nǀa'ng ǀxoa a te mi are a." Siǃa tsa'a khoe tca Simbegwire te ku sin ǃxoana ǀxoa ha gǁaq ko tca ha ku oo karea.

##
Ha ǁa'ike ǀ'hoo ha ko ǀam wece. Xabe ǁoeh sa Anita ku ǁkae. Ha gu Simbegwire gǃau te gǂara ǁae ǀ'an. "ǁae na tcima ǃo mi koh nǃobe du," ha koe tjin. "A ku kxoe ka mi cea du se?" Simbegwire se ha ba ǀho te ho tca ha ba ǀho te mani. Te kahin ha ǂ'auce te nǃun tsi ǃ'an te nǃama Anita.

##
Te bekea gǀae, Anita ǀ'ho Simbegwire, ǁae ǀxoa ha tsuma sin kota ha gǁaq sin, ko ǃaoh 'm ǁkaea. Hatce re jan ǀ'an 'm ǁkae! Anita toto Simbegwire ǁ'a ha ǃka nǃang 'masi, ju nǀui waqn to'a 'm te ǁka. Te ǁama da'abi ge te kui te nǃausi ge te nǂoahn. Simbegwire kxae ǃka nǀ'ang te nǃun gǀaoha. Ha ǁ'ae te ǁ'ae to'om he nǃobe to'om te ha ce ua tjuǀho ka gǀae ǃxoana ǀxoa ha ba sa taqe gǁaq.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Fanie Cwi
* Language: ktz
