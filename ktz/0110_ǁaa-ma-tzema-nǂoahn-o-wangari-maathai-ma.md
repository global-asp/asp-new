# ǁA'a ma tzema: Nǂoahn o Wangari Maathai ma

##
Tjuǀho ma gea nǃom ǂahma nǃang ko Kenya Afrika ǁ'Haitzi. Dshauma nǂhao ǀxoa ha taqe ko tzi. Ha ǃu koh o Wangari.

##
Wangari koh kaice are ku oa tzi. Ha juasi 'msi ǁxara nǃang ha du soahn ǀxoa kxa ko katana. Ha ǂ'huin ǀ'ua ǁa'a ma tzema ko kxa khuisi.

##
ǁ'A'ea ha koh kaice area ǀam nǃang koh sin o ǁ'ae to'a he ǀam nǂ hao, ko ǁ'aea to'a he khoe ka jo he ju ǀoa ǁau se ǃaihnsi, Wangari koh ǃ'han tca ka te o ǁ'aea o tjuǀhoa ua. Ha ka ǃkan nǃama ma ka ǁxari gǀuisi, ka sin ǁae ǀxoa ǃxom ka ǂaun.

##
Wangari koh o da'ama koh kaice kxae ǂ'ang te sin nǃo'o ǀ'an skore ua. Te ha ba sa ha taqe koh kare ka ha cinniha gea tjuǀho he hui sa. ǁ'Aea ha kurisi o seve, ha ǃo nǃa'an gǃaqari ha taqe sa ha ba ǁ'a kxoe he ha ua skore.

##
Ha are nǃaroh! Wangari ku nǃaroh tca gǀaoh ko ǂxanu wece sa ha nǁaqara. Ha koh kaice du tca jan ko nǃarohsi te kahin ha ǃ'au ha ǀ'ae ǁ'a ha u nǃaroha United States of America. Wangari ǃka tsau! Te ha kare ǁau ǃ'han kxaǀho ko nǃore nǃang.

##
Ko University he o America Wangari nǃaroh tci zesin sa ǂhai. Ha nǃaroh ǃaihnsi kosin tca ka oo ǃ'ama. Te sin ǂ'ang tca ha oo ǃ'ama: kuisa ha kosin ha ǃosin koh oo kuia ǃaihn ǃharisi ko Kenyan gǃuiasi.

##
Tca ha ku oo nǃaroh ua, ha ku oo ǂ'ang ce ua tca ha oo are Kenya juasi. Ha kare ka si ge tca jan he koqe. Ko tcin to'a he ha oo nǃaroh ua, o tca ha oo ǂ'ang ce ua ha tjuǀho Afrika.

##
ǁ'Aea ha nǃaroh toan, ha ce ua Kenya. Te tia ha nǃore mani. Farama sa ǃaea ǁa'ike gea ha kxaǀho. Dshausi ǁa'ike ǀoa nǃo'o ka ho da'a ko ka si ǃhu. Ju ka gǁahkhoesi te da'abi ku nǁum ǃ'an.

##
Wangari ǃ'han tca ha du. Ha nǃaroha dshausi ko tca ju o ǁxara ǃaihn ǁa'asi. Dshausi nǂai ǁ'ama ǃaihnsi ka ho mari sa si nǂai ǀxoa si juasi. Te kahin dshau nǀui waqnhe kxae ǃka nǀ'ang. Wangari hui siǃa nǀa'ng kxoe siǃa xabe kxae ta'amsa o tca siǃa te kxae gǀaoh.

##
Te ka ǁ'aesi ǂaun, ǃaihn zesin gǃa'ia gǃaihn gǃu, te ǃxum cete coa te nǂhao. Wangari ǁ'a ha nǂoahan ǁhama Afrika wece. ǁA'ike ǃaihn sa o gǃaitsao nǃu'ubisi gǃa'ia Wangari ǁ'a ha ǁxara.

##
Wangari ǁkoa tca gǀaoh. Jusa ge nǃore nǃang wece ǃ'han ha tci oa, te ǀ'an ha ko nǀuma gǀaoha jan. Ka ǃ'aua ka ǀ'ae ko Nobel Peace Prize, te hahin koh dshaua o kxaice ko Afrika he kxae ka.

##
Wangari ǃaia 2011, Te tia mǃa ciniha ku ǂ'ang ha ko ǁ'ae wece sa mǃa se ǃaihn ǀ'hom sa ke.

##
* License: [CC-BY]
* Text: Nicola Rijsdijk
* Illustration: Maya Marshak
* Translation: Fanie
* Language: ktz
