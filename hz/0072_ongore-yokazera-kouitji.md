# Ongore yokazera kouitji

##
Indi ehungi ohunga na Ngede, onḓera youitji nomuzandona womunenetima, Gingile. Eyuva rimwe ngunda Gingile a i okukayeva wa zuva eraka ra Ngede. Otjinyo tja Gingile tja uta okuwenga omate tji me ripura nouitji wozonyutji. Eye wa kurama na puratene nawa, ama yevayeva inga okazera ngandu tje ke muna motutavi kombanda yotjiuru tje. "Chitik-chitik-chitik," okazera ka ṱina, nguda amake tuka okuyenda komuti warwe, na warwe. Chitik-chitik-chitik, oko ka pose, amake kurama pokati kotuveze okutara kutja Gingile me ke kongorere.

##
Kombunda yohinga yoiri, ovo va vaza pomuti omunene. Ngede ake utu okutukatuka tjimuna okaṋa koviyoze, kombanda yotutavi. Kuzamba ka kurama porutavi rumwe nake takere Gingile otjiuru aayo make tja, "Owo mbwi! Indjo mba! Mo wombo pu ye?" Gingile kehi yomuti pa ri kaa munu ozonyutji, nungwari wa ri nongamburiro mu Ngede.

##
Okutja Gingile atwa enga re rokuyeva pehi kehi yomuti, a nyanga oukuṋe na yakisa okamuriro okaṱiṱi. Omuriro tji wa yakura nawa, a hitisa okati okakukutu mokati komuriro. Okarukuṋe kosaneno ndjo ke tjiukwa kutja ke tjita omuise omuingi tji ka yakura. Eye wa ṱiza okati komwise nomayo na rondo okuyenda kombanda yomuti.

##
Tjimanga wa uta okuzuva ombosiro yozonyutji nḓu maze nyangatara. Ozo aaze piti nokuhita momututu womuti mu za tura. Gingile tje ya pomututu womuti wa undurira ohonga yokati komwise momututu. Ozonyutji za purukuta aza pindike nu aza handja. Ozo za tuka okuzapo, tjinga amaze nyengwa imbwi omuise - nungwari rutenga ze tji twera Gingile!

##
Ozonyutji tji za pita, Gingile wa hitisa eke re momututu. Eye wa nana omahira, nga paka nawa woutiva ouvapa mbwa ṋuna mu mamu toto ouitji wozonyutji. Eye wa twa omahira mondjaṱu ye ndje tjinda kotjiṱuve, na utu okuheruka pehi.

##
Ngede nombango ondwe wa tarera Gingile mbi ma ungura. Eye aa undju kutja Gingile ma sye po ehira rimwe rokutja okuhepa ku ye. Ngede aake tukatuka okuza korutavi norutavi ngatji ke ya pehi. Rusenina, Gingile wa vaza pehi. Ngede wa toromanene kokaruuwa ama undju otjisuta tje.

##
Nu ngwi Gingile wa zemisa omuriro, a toora enga re na kaenda okuyaruka konganda e hi na okutaviza ku inga okazera. Ngede wa ravaera nomazenge, "Vic-torrI Vic-torr!" Gingile wa kurama, a tara inga okazera na yoro ohaura. "Ove mo vanga ouitji wozonyutji, otji pe ri, panga randje? Haa! Nu owami ngu mba ungura avihe, ngu mba rumatwa. Ongwaye tji tu sokuhaṋasana imbwi ouitji worwaze mbwi?" Eye a kawondja. Ngede wa handjere tjinene. Posiya mutu me tji munu ko.

##
Eyuva rimwe kombunda yovivike ovingi Gingile wa zuva omaravaerero womatjivisiro wouitji wa Ngede. Eye wa zemburuka imbwi omutjato omuwa wouitji nu nombango aihe a kongorere inga okazera. Tji ka za nokuhongorera Gingile nga kozondjendjeto zehwa, Ngede ka kurama okusuva komuti womakwiya omukwaa nehika. "Ahh," Gingile we ripura. "Okutja oruuto mutu ru ri momuti mbwi." Eye wa yakisa okamuriro ke na utu okuronda komuti, nokati komwise ka handa nomayo. Ngede tjandje wa haama ma tarere nawa uriri.

##
Gingile ngunda ama rondo tjandje wa himwa kutja ongwaye tje hi na okuzuva ombosiro yozonyutji. "Ngahino omututu u ri oukoto tjinene momuti, ' eye we ripura. Eye wa ryama okuvaza korutavi rwarwe. Nungwari moruveze rwokumuna omututu, we kerimuna tji ma ve tarasana nongwe! Ongwe ya pindikire tjinene okupendurwa mozomboṱu zayo momuano omuhazendu mbwa sana ngo. Oyo ya siringa omeho, ai paturura otjinyo okuyarisa omayo wayo omare nomatwe tjinene navi.

##
Ngunda indji ongwe ai hiya katukira mu Gingile, eye wa heruka tjimanga. Mohakahana ndja ri na yo wa heza korutavi, e kerikunda pehi na pihuka otjingomwe. Eye wa kaenda ama tenḓuna hakahana otja pu ma sora. Ouningandu we, ongwe ngunda ya ri mozomboṱu nu ai ha yenene okumuramba. Ngede, okazera kouitji, ka sutisa. Nu ngwi Gingile we rihonga ozondunge.

##
Okutja, ovanatje va Gingile tji va zuva ehungi ra Ngede va harere ondengero nokazera ngo. Aruhe ovo tji mave tapa ouitji aave kondjo okuisa ehira rimwe enene pehi kutja ri rire orokazera kouitji!

##
* License: [CC-BY]
* Text: Zulu folktale
* Illustration: Wiehan de Jager
* Translation: Angelika Tjoutuku & Asnath Mundjindjiri
* Language: hz
