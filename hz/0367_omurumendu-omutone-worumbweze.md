# Omurumendu omutone worumbweze

##
Ndino Oroviungura nu Rico ma i kotjihuro pu na ina. Eye wa suvera okuyenda kotjihuro. Kotjihuro ku kara nondjoroka. Oko ku na oviṋa ovingi okutara.

##
Rico wa ṱiza eke ra ina oupame. Ovo mave pingasana novandu ovengi.

##
Opo pe na ovitara ovingi mbi mavi randisa oviungurwa ongongo vyokomake.

##
Pe na oumbahe mbwa kororwa motukuṋe, omasembi nozohwa mbya ungurwa pozonḓarata noundjendje wovivara pekepeke, noviṋa vyomosengo mbya ungurwa pomai wombo.

##
Tjimanga eye wa zuu! Pe na omundu ngu ma tono orumbweze ama imbura embiriro indi ewa "Amazing Grace". Eye wa kurama okupuratena. Ombosiro hapo mai zu munda uṋe?

##
"Ami hi ya rora okumuna omundu ngu ma tono orumbweze nawa nao nganda mba kwatwa.

##
Eye wa kawondja okutuurunga mokati kovandu. Tjimanga eye wa muna omurumendu ingwi ngu ma tono orumbweze. Ovandu mave twa mo ovimariva mokarooha momurungu we. Posiya... pe na otjiṋa tji tji he ri nawa...

##
Omurumendu omutone worumbweze ke nokutara movandu. Ke nokutara movimariva. Ke nokoṋa ku ma tara kaparukaze. Eye ma vyavyanga ovimariva mokarooha ne vi twa mondjaṱu ye.

##
Rico wa tara ohwiririri momurumendu omutone worombweze nu e ripura, "Mutu eye omupoṱu." Rico ke yarora okumuna omundu omupoṱu momwinyo we. Eye ma tira. Eye wa handa kombanda yaina na pura kaṱiṱi, "Mama, omurumendu ngwo omupoṱu?"

##
Ina wa kambura eke re. "Ii," eye wa ziri, "ii, eye omupoṱu. Tara, eye u na okati okavapa. Ovandu ovapoṱu ovengi ve kara nouti ouvapa. Okati ngo u vyavyanga na ko ovitoto momurungu we na wina okutara na ko oviputarise vyarwe mbi ri mondjira."

##
"Nu eye we ya vi kotjihuro? Eye wa kapitira pi mokati kovandu avehe mbo nao?" Rico wa pura.

##
Ina we mu raere, "Ngahino u na omundu ngu mu vatera okumutwara koṋa ku ma vanga. Omundu ngwo u isana kutja omunane wokorupangu."

##
Ovo va ya koruveze rwomasuviro ndu isanewa kutja orumbo rovipuka. Omarambe wondjeverero wondjira ya raisa erambe engirine, ovihaouto vya kurama nu ovakaende vopehi va kondo omuvanda.

##
"Tara erambe engirine. Erambe tji ra rire engirine eṱe matu munu kutja kaku na ovihauto tu sokukonda ondjira. Momahi tjiva porumwe pe posa ombosiro okahiva, "ina ya Rico wa tja." Ovandu ovapoṱu tjiva zuu okahiva, ve tjiwa kutja ovihauto vya kurama nu ovo mave sokukonda ondjira."

##
Owo va haama pehozu engirine ndi ri moruveze rwomasuviro nokutarera ovandu tji mave ryanga. "Ovandu ovapoṱu tjiva ve na ozombwa nḓe ve nana korupangu," ina wa tja. "Ozombwa nḓo za hongwa okuvatera ovahona vazo, posiya ze kosa ondiru tjinene. Ozombwa nḓa ozonḓiṱi tjinene motjivaro mOnamibia."

##
"Omundu omupoṱu katarere oratiyo yoviperendero," Rico wa tja. "Eye u yenena okupuratena koratiyo yoviperendero noratiyo, ina ya Rico we mu raere. "Ovandu ovapoṱu ve yenena okuzuva nawa okukapita ovandu imba mbe muna."

##
"Nungwari eye ka yenene okuresa omambo poo ozokurande," Rico wa tja. "Pe na omambo nga tjangwa momuano ovapoṱu mu ve resa nokutjanga. Moruveze romambo nge tjangwa noinga, pe na outootoo mbu ungura ozoreṱera. Ihi tji ri tjingee otjiraise tjomahakaeneno."

##
"Eye u resa vi ndoovazu ka munu?" "Eye u resa nomake. Eye u ṋuṋunga outootoo mbwa tundama nominwe vye, tjimuna ove tji u muna ozoreṱera nomeho woye."

##
Rico wa temwa kutja ovandu ovapoṱu ve yenena okutjita oviṋa avihe; tjimuna okukawondja ongondoroka notjihuro, okuimbura omaimburiro korumbweze nu ve yenena okuresa wina.

##
Ina we mu raere, "Ombangu pokati ka ove nomundu omupoṱu oyo ndji yokutja ove u muna omundu omupoṱu kamunu." "Ami mbi muna, posiya hi yenene okutona orumbweze oruwa tjimuna omurumendu ngwo omupoṱu," Rico wa yorayora.

##
* License: CC BY-NC-SA
* Text: Magda Swartz
* Illustration: Petrus Amuthenu
* Translation: Asnath Mundjindjiri, Angelika Tjouṱuku
* Language: hz
