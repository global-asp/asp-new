# Ozosewa wina ze hepa orusuvero

##
Eyuva arihe Hilifa aa penduka rukuru okuṱunina ina eriro romuhuka. Ina nambano wa rira omuverandu nu okutja Hilifa otje rihonga okutjevera ina na ye omuini. Ouvere wa ina tji wa rira oukoto nga tje he tji sekama, eye otjaa yakisa omuriro, a sumisa omeva ne mu hangere otee. Eye aa kayandja otee noruhere ku ina otjeriro romuhuka. Omayuva tjiva ina kaa kara nomasa wokurya. Hilifa ee rikende na ina. Ingwi ihe wa ṱa ozombura mbari nḓa kapita, nambano ina wina wa vera. Eye wa ramburuka tjinene, tjimuna ingwi ihe tja rambukire.

##
Omuhuka umwe eye wa pura ina, "Hapo mama u na pu tjike? Mo veruka ruṋe? Ove ko tji tereke rukwao. Ove ko tji ungura motjikunino nokukohorora ondjuwo. Ove ko tji ndji ṱunine ovikurya vyokapause nokundjikohera ozombanda zosikore." "Hilifa muzandu wandje, ove u na ozombura muvyu uriri nu u ndji hunga." Eye wa tara mu ingwi omuzandona, a temwa kutja nge mu raere ye. Mape ya eye a zuu? "Ami mba vera tjinene. Ove mo ratiyo wa rora okuzuva ohunga nomutjise wehinga. Ami mbi nomutjise mbwo," eye we mu raere. Hilifa we tji mwina kumwi oure wokaruveze okasupi. "Okutja ove mo ṱu tjimuna Tate?" "Kape nomuti omupange wehinga."

##
Hilifa wa kaenda ame ripura tja ya kosikore. Kaa sora okuhingira nokunyanda ku na ovakwao mondjira. "Wa hapavi?" ovo va pura. Nungwari ingwi Hilifa kaa nyamukura, omambo waina aaye tono ongo momatwi we. "Kape nomuti omupange. Kape nomuti omupange." Hapo ma yenene okuritumba vi ingwi ina tja zu po. Eye ma kakara pi? Ovimariva vyokuritumba na vyo ma isa pi?

##
Hilifa wa kahaama mokambaanga ke. Eye ma tjanga mozondjira zotjipirangi otjikuru nomunwe we, "Kape nomuti omupange. Kape nomuti omupange." Hilifa? Hilifa, u ri pu na eṱe?" Hilifa wa yerurura otjiuru. Omuyozikwa Nelao wa kurama pu ye. "Hilifa sekama. Ami mba pura kutja vi?" Hilifa wa tara pehi pozombaze ze. "Eziriro kamoo rimunu pehi mbo!" eye wa ziri neraka ekukutu. Magano, raera Hilifa eziriro." Hilifa wa ṱire ohoṋi tjinene. Aruhe Omuyozikwa Nelao ke na indu pa rorere okumutjenena.

##
Hilifa wa kondja nao omuhuka auhe. Mokapause eye wa haama metuwo romahongero. "Ami me hihamwa pehuri," eye wa wovisa omapanga we. Otjo katja ri otjizeze otjinene, eye ee rimunu okuvera tjinga imbwi ouripura wongendo tjaa u pose motjiuru tje otjozonyutji nḓa handja. Omuyozikwa Nelao ee mu tarere kumwi. Kombunda we mu pura kutja wa hapa vi. "Katjiṋa," eye wa ziri. Nungwari inga omamtwi ya zuu ingwi okuurwa nongendo ndja ri meraka re. Omeho ya munu indji omburuma eye ndjaa kondjo okuhoreka.

##
Hilifa tjaa kondjo okuungura ovivarero, imbi ovivaro aavi tukatuka motjiuru tje. Eye kaa yenene okuvihirimanisa kutja ma yenene okuvirekena. Eye wa ṱokuzako. Nu wa uta okuripura na ina moruveze rwanao. Ominwe vye vya uta okuperenda imbwi ouripura we. Wa perenda ina ngu ri mombete. We riperenda tja kurama peyendo raina. "Vawonge vomambo wovivarero, wongee omambo arikana," Omuyozikwa Nelao wa ravaere. Tjimanga Hilifa wa muna imbi mbya perende membo re na hara okutaura inḓa ozombapira, nungwari tjandje pa kapitwa. Omuwonge wa twara embo re kOmuyozikwa Nelao.

##
Nelao wa tara imbi HIlifa mbya perende. Ovanatje avehe tji va sekama okuyaruka kozonganda eye wa isana, "Indjo Hilifa. Ami me vanga okuhungira na ove." "Ove wa hapa vi?" eye wa pura noupore. "Mama wa vera. Eye we ndji raere kutja unehinga. Okutja eye ma koka?" "Ami hi nakutjiwa Hilifa, nungwari eye wa vera tjinene tje nehinga. Kape nomuti omupange." Omambo ngo rukwao. Kape nomuti omupange. Kape nomuti omupange." Hilifa wa utu okurira. "Twende konganda, Hilifa," eye wa tja. "Ami me ya okutara mamaa woye."

##
Hilifa wa yaruka konganda na kavaza ina ama tereke eriro rometaha. Ami mbe ku terekere Hilifa, nungwari nambano mba urwa. Katare inga okakunino kovihape nu twara ovitamate kostora. Ovo mave keturandisira." Kombunda yeriro rometaha, Hilifa wa ya kokahi kovihape. Eye wa tara imbi ovivara vyovihape mbi mavi yere nawa, ovitamate oviserandu oviyere, ozondungu, omakunde omare omangirine nombowa ongirine onḓumbe, oviyao ovingirine vyovimbatata nozomiriva ozongara ozonde. Eye wa tjatja ihi otjikunino na toora ekutu nde ura ovitamate oviserandu mbya hora ne vi twara kostora. "Otjikunino tjavo matji sana pi indu ina tja zu po?" eye wa himwa.

##
Omuyozikwa Nelao wa vaza kombunda ya Hilifa tja za po. Eye wa kara mbo orure ama hungire ku na ina. Eye wa pura ina ya Hilifa, "Meme Ndapanda, ove u nwa omiti vye hinga?" "Omurumendu wandje tja za nokuṱa ee ṱohoṋi okuyenda konganga," eye wa raere Omuyozikwa Nelao. "Ami e ndaasi hi mba ri amba hwangwa. Tji mba uta okuvera, otji mba ya konganga noyo ye ndji raera kutja pa kapitwa. Omiti kamaavi ndji vatere." Omuyozikwa Nelao wa raera ina ya Hilifa kutja nga yenene okumuvatera vi.

##
Hilifa tja kotoka ponganda ina we mu ningira, "Hilifa, muzandu wandje, ami me vanga okukaryanga kaṱiṱi pamwe na ove. Mo ndji vatere?" Hilifa wa kambura ina pokuwoko neye a yama ku ye. Ovo va honahona nga imba pu pa hapa omiti vyomakwiya. Ina wa pura, "Hapo mo zemburuka indu tjaamu nyandere otjimbere mba nomuramwee Kunuu? Ove wa veta otjimbere nu otjo atjii kakakatera momakwiya. Iho wa paraurirwe indu tjaa kondjo okutjiherura."

##
"Tara, pe na omuti womandjembere. Kanikore tjiva u twaerere konganda." Hilifa ngunda ama nikora omandjembere wa tja, "Mo zemburuka tji wa ri okaṱiṱi kutja oo ri omandjembere nomaṱupa wawo. Ove oo sindwa nu koo yenene okuyenda kokaruwo oure wotjivike!" "Ii, pehuri pandje aape hihamwa tjinene," Hilifa wa zemburuka, na yoro.

##
Tji va vaza ponganda ina ya Hilifa wa urirwe tjinene. Hilifa we mu hangera otee. Meme Ndapanda wa toora okambakete okaṱiṱi kehi yombete. Hilifa, inga okoye. Mombakete inga mu na oviṋa mbi mavi ku zemburukisa kutja ove wa za pi."

##
Eye wa toora oviṋa ovizemburukise mbya ri mokambakete kotjimwetjimwe. "Ihi otjiperendero tja iho ngwa ṱiza ove. Ove wa ri omuatje omuzandu otjiveri tje. Ihi otjiperendero tja indu tji mbe ku twara koo nyoko omukurukaze na iho omukururume. Ove va ri nondjoroka tjinene. Imba orondu tji we kuka eyo roye etenga. Mo zemburuka tjoo riri nu ami tji mbe kwizika kutja omayo warwe omengi maye hapa. Ihi otjiyandjewa tji mba pewa i iho tji twa za nokukupasana ombura imwe."

##
Hilifa wa ṱiza inga okambakete na utu okurira. Ina we mu nanena popezu na ye na kumbu, "Muhona nge ku tjevere nu nge ku ṱize nawa." Eye we mu yeta popezu na ye nu a tja. "Hilifa, muzandu wandje. Ove mo tjiwa kutja mba vera tjinene, nu tjimanga me kakara pu na iho. Ami hi nokuvanga kutja ove u kare noruhoze. Zemburuka kutja ami mbe ku suvera. Zemburuka kutja iho we ku suverere tjinene."

##
Ina wa kaenda komurungu, "Ongundwee Kave ngu kara kOshakati u tu hindira ovimariva otja pu ma yenene. Eye we ndji raera kutja me ku tjevere. Ami mba hungira ku na ye ohunga notjiṋa ihi. Ove mo i kosikore pu na Kunuu, omuzandona we. Kunuu u ri mondondo 4 tjimuna ove. Ovo mave ku tjevere nawa tjinene." "Ami mba suvera Omo Kave na Tandaa Muzaa," Hilifa wa tja. Nu ami mba suvera okunyanda pu na Kunuu. "Ove mo yenene okuveruka tji wa katjeverwa i vo?" "Kako, muzandu wandje. Ami himee kaveruka. Ove u ndji tjevera nawa tjinene. Ami mbi na omutongatima okukara nomuzandu omusemba nao tjimuna ove."

##
Eyuva ependukirwa posikore Omuyozikwa Nelao we ve honga ohunga NEHINGA NONDWI yaro. Ovahongwa va uruma. Ovo va zuva ohunga nomutjise mbwi moratiyo, nungwari pozoyavo kape na omundu ngu hungirira ko. "Owo hapo u za pi? "Magano wa pura." "Omundu u yenena okuumuna vi?" Hidipo wa pura. Omuyozikwa Nelao wa seturura kutja EHINGA ena rondwi. Omundu tje na ondwi yehiga mombinḓu ye u munika ouveruke. "Tu tja omundu u na EHINGA indu tja utu okuvera.

##
Omuyozikwa Nelao wa seturura omiano tjiva omundu me yenena okumuna ondwi yehinga. "Tji pe na omundu ngu na ondwi yehinga poo ehinga matu yenene okumuna ondwi ndji okuza kombinḓu ye. Eṱe katu sere okuungurisa otukurure poo oukombo womayo kumwe. Tji matu toporisa omatwi wetu tu sokuungurisa ozonane notukurure mbya kohororwa." Eye wa handjaura kutja ozonanene notukurure vi kohororwa vi. Tji pe na ngwe ri hihamisa nu mape ziza ombinḓu, tu sokuningira ovandu ovanene vetu vatere okukoha otjirwaro ho. Tu sokumanga otjirwaro kutja tu tji tjevere." eye we ve raere.

##
Kuzambo eye we ve raisire otjipape. "Imbi omiano mu u hi na okuyenena okumuna ondwi yehinga," eye we ve raere. "Ove komoo munu ondwi yehinga tji mamu ungurisa okaruwo kemwe, poo okurikoha mombata imwe. Okurivaranga momukweṋu, okuhupitasana poo okuyandja oruwano komundu ngu na ehinga nondwi yaro poo ngwa vera ehinga kape noumba kaparukaze. Mamu yenene uriri okuungurisa pamwe omakopi poo oviyaha nomundu ngu na ehinga nondwi yaro poo ngwa vera ehinga orini. Nu kamaamu munu ro okuza komundu ngu ma korora poo ngu ma tye ozombato. Nu noho, kamaamu ri munu indu tji mwa rumatwa i orumwe poo ozombombo poo ozona."

##
U sokutjita vi tji we ri munu?" Magano wa pura. "Ove u sokuritjevera nawa tjinene nokurya ovikurya oviveruke ovingi. Taree kotjikarata tjetu tjovikurya," eye wa tja. "Ouṋe ngu ma zemburuka ovikurya mbi ri oviveruke kove?" eye wa pura.

##
Hilifa tja kotoka ponganda wa serekarera ku ina mbya hongwa kosikore. "Omuyozikwa Nelao we tu hongo ohunga nehinga nondwi yaro na indi ehinga orini nokutja tu sokutjevera vi omundu tja vere. Magano na Hidipo mave yenene okundjivatera noviungura ponganda nu matu ungura oviungura vyetu vyosikore pamwe." eye we mu raere.

##
Omapeta weyuva ndo Magano na Hidipo ve ya nu ave mu vatere okukateka omeva. Hidipo we mu vatera okukatyora ozonguṋe. Kuzambo ave haama okuungura oviungura vyavo vyosikore kehi yomuti mbwi omurunga.

##
Omuyozikwa Nelao wina wa raera ovararanganda va Hilifa kutja eye u tjevera ina. Ovo va yandja oruyano kutja mave utu okumuvatera. Ongurova aihe aape kara omundu warwe ngu me ve etere ovikurya ovipyu okurya. Hilifa aruhe ee ve pe ovihape okuza mokakunino.

##
Eyuva esenina rosikore okupata Hilifa wa ri nondjoroka tjinene. Eye wa tupuka konganda ma kayarisire ina orapota ye. Eye wa enda kotjikara na hiti moyata ama isana ina, 'Mama. Mama. Tara orapota yandje "Ami mba munu 'oA ', 'noA ' 'nozoA ' "Hilifa wa vaza ina a rara mombete. "Mama!" eye wa isana. "Mama! Penduka!" Nungwari eye ka pendukire ko.

##
Hilifa wa tupuka kovararanganda. "Mama. Mama. Ke na okupenduka," eye ma riri. Ovararanganda va ya konganda pu na Hilifa nu ave kavaza Meme Ndapanda e ri mombete ye. "Eye wa ṱu, Hilifa, "owo va hepura noruhoze.

##
Tjimanga ombuze ya ingana kutja Meme Ndapanda wa ṱu. Ondjuwo tjimanga ye ura novazamumwe, ovararanganda nomapanga. Ovo va kumbira ina ya Hilifa nokumuimburira. Ovo va serekarera oviṋa oviwa mbi mave tjiwa ohunga na ye.

##
Tandaa Muzaa wa zikira ovaenda avehe. Omo Kave wa raera Hilifa kutja mave mu twaerere kOshakati kombunda yombakero. Ihe omunene we mu serekarera omahungi ohunga na ina tja ri okakazona okaṱiṱi.

##
Pombakero Hilifa wa ya komurungu mokereka na karaera ovandu avehe ohunga na ina. "Mama we ndji suverere nu ee ndji ṱiza nawa tjinene. Eye ee ndji raere kutja hi rihonge nawa kutja mbi kamune oviungura oviwa. Eye aa vanga kutja aruhe mbi kare nondjoroka. Ami me rihongo nokuungura tjinene kutja eye ma kare nomutongatima na ami.

##
Kombunda yombakero Omo Kave na Tandaa Muzaa va vatera Hilifa okupaka oviṋa vye mbi ma twaerere kOshakati. "Kunuu u na ondjoroka kutja mamu yekurira omapanga," ovo ve mu raere. "Eṱe matu ke ku ṱiza nawa tjimuna okanatje ketu oveni." Hilifa wa virikiza ondjuwo yavo na karonda mokasaru pu na vo.

##
* License: CC BY-NC-SA
* Text: Kandume Ruusa, Sennobia-Charon Katjiuongua, Eliaser Nghitewa
* Illustration: Jamanovandu Urike
* Translation: Angelika Tjouṱuku, Asnath Mundjindjiri
* Language: hz
