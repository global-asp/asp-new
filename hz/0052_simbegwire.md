# Simbegwire

##
Ina ya Simbegwire tja ṱa, eye wa ri noruhoze tjinene. Ihe ya Simbigwire aa kondjo pu pa yenene okutumba okakazona ke. Kouṱiṱiṱiṱi, ovo va uta okukara nohange rukwao nokuhina ina ya Simbingwire. Omukomunene auhe aave haama pamwe nokutwapasana kutja mave ungura tjike meyuva ndo. Omapeta ayehe aave tereke pamwe eriro rongurova. Tji va zu nokukoha ovitjuma, ihe ya Simbigwire ee mu vatere noviungura vyosikore.

##
Eyuva rimwe, ihe ya Simbigwire wa womba okukotoka. "U ri pi muatje wandje?"eye wa ravaere. Eye wa wondjo na handa tja munu kutja ihe wa ṱiza omukazendu keke. "Ami me vanga kutja mu hakaene nomundu wapeke ingwi, muatje wandje. Eye oAnita," wa hungire ama meṱameṱa.

##
"Halo Simbegwire, iho aruhe u hungira ohunga na ove," Anita wa tja." Posiya eye ke na pa meṱameṱa nokuhanda eke ra Simbegwire. Ihe ya Simbegwire wa ri nondjoroka tjinene. Eye aa hungire ohunga na indu ovo aveetatu tji mave ya okukara pamwe, nokutja mave hupu vi. "Muatje wandje, ami me zeri kutja ove mo yakura Anita otja nyoko," eye wa tja.

##
Omuinyo wa Simbegwire wa runduruka. Kapa ri noruveze eye na ihe ndwaave haama pamwe rukwao muhukomunene. Anita ee mu ungurisa tjinene ngandu ndi tjaa urwa tjinene na ha kara noruveze okuungura oviungura vye vyosikore. Kombunda yeriro rongurova eye aa kahita okurara. Otjirare tjovivara pekepeke tja perwe i ina otjaatji mu yorokisa atjiyerike uriri. Ihe ya Simbegwire kaa roro okumuna kutja okakazona ke kake na ohange kaparukaze.

##
Kombunda yomieze katjondumba, ihe ya Simbegwire we ve raera kutja ma i kwarwe oure wokaruve okasupi. "Ami me kaungura kwarwe," eye wa tja. "Nu me tjiwa kutja eṋe mamu ṱizasana nawa." Omurungu wa Simbegwire wa tivara posiya ingwi ihe ke nokumuna. Anita wa mwina kumwi. Eye wina kari nohange.

##
Oviṋa nambano avi rire oviruru ku Simbegwire. Tje ha manene oviungura vye poo tji ma unauna, Anita ee mu tono. Periro rongurova, omukazendu aa ri ovikurya imbi ovingi, Simbegwire a pewa ouṋa mbwa hupisa. Ongurova aihe Simbegwire otjaa riri ngunda e rivaranga motjirare tjaina nga tja rara.

##
Omuhukomunene umwe Simbegwire wa womba okupenduka. "Kakazona oove kotjirweyo!" eye wa tjene. Eye wa pukire Simbegwire pehi. Otjirare tje otjihuze tja haka momboha nu atji tauka motumbembera tuvari.

##
Simbegwire wa hihamwa omutima tjinene. Eye wa tya okuhena okuzapo ponganda. Eye wa toora imbwi oumbembera wokarare ke, a toora oukurya nu arire tja kaenda okuzapo ponganda. Eye wa kaenda mondjira indji ihe ndja twara.

##
Ongurova tji ye ya, eye wa ronda komuti omure meṋe yoruramba nu e ri ungurire okambete motutavi twomuti. Tji ma utu okurara, wa imbura: "Mamaa, mamaa, mamaa, ove we ndji esa. Ove we ndji esa nu ko kotoka rukwao. Tate ke ndji suverere rukwao. Mama, ove mo kotoka ruṋe? Ove we ndji esa."

##
Eyuva ependukirwa, Simbegwire wa imbura eimburiro ndo rukwao. Ovakazendu tji ve ya okukoha ozombanda zavo moruramba, va zuva eimburiro roruhoze okuza komuti omure. Ovo va nangarisi ombepo ndji mai nyinganyingisa oviyao uriri, nu ave kaenda komurungu noviungura vyavo. Posiya umwe wovakazendu wa puratena nawa ke eimburiro.

##
Omukazendu ngwi wa tara kombanda yomuti. Eye tja muna okakazona notjirare tjako, tjovivara, wa ravaera, "Simbegwire, kanatje komuṱena kwandje!" Ovakazendu imba ovarwe va isire okukoha nu ave vatere okuherura Simbegwire komuti. Hongazye we rivaranga mu ye nu a roro okumuhuhumiṋa.

##
Hongazye wa Simbegwire we mu twara konganda ye. Eye wa pa Simbegwire ovikurya ovipyu nawa, nu e mu hitisa mombete nokarare kaina. Ouṱuku mbwo Simbegwire wa rara ama riri. Nungwari owo ya ri omahoze wondjoroka. Eye aa tjiwa kutja hongazye me mu ṱiza nawa.

##
Ihe ya Simbegwire tja kotoka ponganda, wa muna kutja Simbegwire ke mo metuwo re. "Pa kaenda tjike, Anita?" eye wa pura nomihihamwatima. Omukazendu wa kahurura kutja Simbegwire wa hena. "Ami ee vanga kutja ma kare nondengero na ami," eye wa tja. "Nu ngahino mba ri omukukutu tjinene." Ihe ya Simbengwire wa pita na hungama munda woruramba. Eye wa kapita kotjirongo ku kwa tura omuṱena ma kapure kutja naṋi wa rora okumuna Simbegwire.

##
Simbegwire wa ri ama nyanda pamwe novaramwe tja muna ihe ama ende kokure. Eye wa urumine tjinga aa munu kutja ihe ngahino wa pindika, nu arire tja purukutire mondjuwo okukaṱara. Nungwari ihe wa ya ku ye na tja, "Simbegwire, ove we ripahera nyoko omusemba. Nyoko ngwe ku suvera nu ngu ku zuva nawa. Ami mbi nomutongatima na ove nu mbe ku suvera." Ovo va zuvasana kutja Simbegwire ma kara pu na hongazye orure otja pu ma vanga.

##
Ihe ee kemuvarura eyuva arihe. Harukuru eye we keya pu na Anita. Eye wa yandja eke ku Simbegwire. "Ndji isira kandu kandje, ami mba zunḓa tjinene," eye wa tja. "Mo ndji yandjere kutja mbi rore rukwao?" Simbegwire wa tara momurungu wa ihe mbu na ongendo. Eye wa ryama okapaze nokapaze nu e rivaranga mu Anita.

##
Otjivike ihi otjarwe, Anita wa ṋanga Simbegwire, pu na novaramwe na hongazye kutja ve yekurya pamwe. Ihi otjimukandi! Anita wa terekere ovikurya avihe imbi Simbegwire mbya suvera, nu avehe va rya nga tji ve kuta. Kuzamba imba ovanatje va kauta okunyanda ngunda imba ovanene amave serekarere. Simbegwire ee rimunu ohange nouvanḓe. Eye we ripura kutja, tjimanga nai, ma kotoka konganda okukakara pamwe na ihe na ina.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Angelika Tjoutuku & Asnath Mundjindjiri
* Language: hz
