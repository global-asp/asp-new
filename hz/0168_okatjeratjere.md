# Okatjeratjere

##
Pensa wa ri omuyeve wakatjoruhonga mokuti onguza kwa Kalahari akuhe. Eye aruhe aa eta ovipuka mbya ṋuna konganda okukora na vyo imba oveṱunḓu re. Pa ri nokazera, inga okatjeratjere, Pensa kaa vanga okukambura. Eye tjinene aa vanga inga omainya wako womutjira okutwa koviku vye. Ouzeu wa ri pokutja, eye kaa yenene okukepata poo okukeyaha. Oviku vya Pensa aavi tenge meyuru uriri tjimuna okazera- andaku eye u yenena okukambura okazera nga na pora omainya wako womutjira!

##
Pensa wa ya komurumendu omunazondunge, ombuke yavo. “Arikana ndji pa ondunge kutja hi kambure vi okazera inga okatjeratjere. Me hepa omainya wako kouta noviku vyandje. Hi tjite vi kutja mbi ke kambure?” Ombuke ya tja, “Twende u kayakise omuriro. Oupuka auhe tji wa tupuka okuzapo pomuriro, kambura imbwi ouṱiṱiṱiṱi. Ungura ongwehe nu u twa po oupuka auhe mbwo. Okatjeratjere make yenene okukirwa nake ya komuriro.

##
Pensa kaa tjiwa kutja okatjeratjere nombuke vya ri omapanga. Okatjeratjere porumwe aake karyangera indji ombuke. Ovo aave serekarerasana omahungi. “Ami mbe ku rakiza”, ombuke ya tjere kokazera indu tji ke ya okumuryangera. Ami mba raere omuyeve kutja nga tjite vi kutja me ku kambure. Ove tji wa munu omuriro mokuti, tuka kokure tjinene. Ami me vanga okumuna kutja ouṋe pweṋe ngu ma taara.

##
Moruveze ndwo, Pensa wa uta okuyeva okazera inga okatjeratjere. Eye aa haama mokuti na kuru outi we womuriro kumwe. Omuise tji wa twima, eye wa umba po ehozu ongondoroka nouti we, ngandu ndi orumunino tji rwa rire omuriro omunene. Oupuka ongondoroka nehozu ndi mari yaka wa tuka, nungwari Pensa wa yenena okukambura ombahu onḓiṱi uriri. Eye we i twa mongwehe ye.

##
Okatjeratjere kaa ke yenene okurihanda kokambahona okawa ngo mongwehe ya Pensa. Oko kamuna kutja make wirire tjimanga pehi nake ka hakana ko nokanyo kako okatwe. Pensa wa zuva okatjeratjere tji make uru, “Pam-pam, pam-pam, pam-pam.” Pensa wa tupuka kongwehe ye. Okazera ka patwa!

##
Okatjeratjere ke riheka ku Pensa me ke se. “Kako,” Pensa wa tja, “ami mba paha okukukambura okuza korukuru. Ndino ndi oove owandje! Omainya woye maye katjita kutja oviku vyandje vi tuke meyuru, tjimuna ove nao.

##
Okatjeratjere ke riheka amake ravaere, “Tji we ndji zepa komoo kakara nomainya warwe koviku vyoye inga tji ya kurupa, mena rokutja tjandje ami mba koka. Ndji esa mbi yende nu ami me yanisa kutja me ku pe omainya omape momatendameno womweze auhe.

##
Pensa wa isa inga okatjeratjere. Okatjeratjere tji ka tuka, kari amake ripura, “Ami tjiri mba isiwa?”

##
Pensa wa ya konganda na kaungura oviku ovipe. Ovandu tji va muna oviku vye ovipe, ovo va hungira nereka ekukutu: O-o, tara omuyeve ngwo! Eye u na omainya wokatjeratjere koviku vye. Nambano ma yeve nawa nokutuyetera ovikurya oviwa. Matu kara nomukandi!”

##
Ouṱuku mbwo, ombuke ya hongorera po ovandu mokupunda momuriro amave nyandere outoṋi womuyeve nomapanduriro wokatjeratjere. Okuza keyuva ndo, ovayeve ovasemba avehe ve zemburuka ehungi rokatjeratjere, okuriserekarera kovanatje vavo otjovitjitwa ovizemburukise vyomayuva nga kapita.

##
* License: [CC-BY]
* Text: Traditional San story
* Illustration: Manyeka Arts Trust
* Translation: Asnath Mundjindjiri, Angelika Tjouṱuku
* Language: hz
 