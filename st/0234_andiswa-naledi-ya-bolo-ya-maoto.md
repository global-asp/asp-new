# Andiswa Naledi ya Bolo ya maoto

##
Andiswa o shebella bashemane ha ba bapala bolo. O ne a lakatsa ho bapala le bona. O ile a botsa mokwetlisi hore na a ka ikwetlisa le bona.

##
Mokwetlisi a beha matsoho a hae lethekeng. "Sekolong sena, ke bashemane feela ba dumelletsweng ho bapala bolo ya maoto."

##
Bashemane ba bolella Andiswa hore a ilo bapala bolo ya matsoho. Ba re bolo ya matsoho ke ya banana, mme ya maoto ke ya bashemane. Andiswa o ile a hlonama haholo.

##
Ka tsatsi le hlahlamang sekolo sa tshwara tlhodisano e kgolo ya bolo ya maoto. Mokwetlisi o ne a ngongorehile hobane sebapadi sa hae se hlwahlwa se ne se kula, mme se sa kgone ho bapala.

##
Andiswa o ile a ya ho mokwetlisi ho mo qeka hore a mo dumelle hore a bapale. Mokwetlisi o ne a qeaqea ka seo a lokelang ho se etsa. O ile a nka qeto ya hore Andiswa a bapalle sehlopha.

##
Papadi e ne e se bobebe. Ho ne ho se sehlopha se korileng ha nako ya mahare a papadi e otla.

##
Halofong ya bobedi ya papadi o mong wa bashanyana a akgella Andiswa bolo. Andiswa o ile a potlakela lehlakoreng la dipale kapele. A raha bolo ka matla, a kenya ntlha.

##
Babuhi ba hlaba mokgosi wa nyakallo. Ho tloha tsatsing leo, banana ba dumellwa ho bapala bolo ya maoto le bona.

##
* License: [CC-BY-NC]
* Text: Eden Daniels
* Illustration: Eden Daniels
* Translation: Maria Vaz
* Language: st
