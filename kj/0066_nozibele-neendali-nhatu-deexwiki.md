# Nozibele neendali nhatu deexwiki

##
Nale nale, oukadona vatatu okwa li va ka tyava oikuni.

##
Fiku olo okwa li kwa pupyala neenghono nomolwaashi ova tokola va ye komulonga va ka yowe. Ova kala tava danauka nokulishinine omeva, tava nhukile momulonga vo tava yoo.

##
Divadiva, ova didilika kutya etango la toka. Ova endelela va shune komaumbo.

##
Eshi va fika popepi neumbo, Nozibele okwe li kwata mofingo. Okwa dimbuluka kutya okwa dimbwa ko oshilanda shaye! "Vakwetu kwafei nge mu ka teelele nge!" osho a pula omahewa aye. Ashike omahewa aye okwe mu lombwela kutya okwa toka unene.

##
Nozibele okwa shuna komulonga oye aeke. Okwa mona oshilanda shaye ndele ta endelele a shune keumbo. Okwa puka ondjila yokushuna keumbo, shaashi okwa li kwa laula.

##
Okwa mona ouyelele tau dilile mokanduda komwiidi, ouyelele oo wa li okanano. Okwa endelela a yuka kokanduda oko ndele eshi a fika po okwa konghola pomuvelo.

##
Okwa li a kumwa neenghono eshi omuvelo wa yeululwa kombwa ndele tai ti, "Owahala shike?" Onda puka keumbo ohandi kongo omulele," Nozibele osho a nyamukula "Ila mo, ngeenge ino hala ndi ku lye!" ombwa tai ti. Nopo nee Nozibele okwa ya mo.

##
Konima yokafimbo ombwa oya ti, "Telekele nge!" "Inandi telekela nale ombwa ame," ta nyamukula. "Oto telekele nge ngeenge ino hala ndi ku lye!" ombwa tai ti. Nopo nee Nozibele okwa telekela ombwa oikulya.

##
Ombwa natango oya ti, "Yalele nge ombete!" Nozibele ta nyamukula, "Inandi yalela nande onale ombwa ombete." Yalele nge ombete, ngeenge ino hala ndi ku lye!" Ombwa osho ya ti. Nopo nee Nozibele okwa yalela ombwa ombete.

##
Keshe efiku okwa kala nokutelekifwa, okukombifwa ye ta koshifwa kombwa. Efiku limwe ombwa oye mu lombwela tai ti, "Nozibele, nena ohandi ka talela po ookaume kange. Eshi handi aluka nandi hange wa komba eumbo, wa teleka nowa kosha oinima aishe ya yela fimbo handi aluka."

##
Eshi tuu ombwa ya pilamena ko, ye Nozibele ote lipandulula mo eendali nhatu deexwiki odo di li momutwe. Eexwiki dimwe okwe di tula koshi yombete, ikwao te di tula konima yomuvelo, do dikwao te di tula moshuunda. Konima okwa faduka po a mana mo a yuka keumbo lavo.

##
Eshi ombwa ya aluka, oya li tai kongo Nozibele. "Nozibele, ou li peni?" tai ingida. "Aame ou ndi li koshi yombete," oxwiki yotete tai nyamukula. Aame ou ndi li konima yomuvelo," oxwiki onhivali tai nyamukula. "Aame ou ndi li moshuunda," oxwiki onhinhatu tai nyamukula.

##
Ombwa oye shi mona mo kutya Nozibele okwe i ninga oinheya. Ombwa oya lotoka ya lamba ondjila ya finda komukunda wooNozibele. Nozibele okwa hangwa a fika nale keumbo novamwainamati ova hangwa ve i nangela va tya eedibo da kula. Ombwa oya piluka ko meendelelo, ndele tai faduka po. Okudja kefiku olo inai monika vali.

##
* License: [CC-BY]
* Text: Tessa Welch
* Illustration: Wiehan de Jager
* Translation: Fritz David
* Language: kj
