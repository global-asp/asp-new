# Okuyowa momulonga WaZambezi

##
Osha li Osoondaxa efimbo lomutenya. Ounona voukadona muLusese ova li va ongala momuti wa kula woMusikili moCaprivi.

##
Eingido leendaka davo dehafo ola li di uditike momukunda aushe, eshi tava ifana omahewa avo. "Nakamwu, onde ku teelela." "Chaze, endelela." "Silume! Ila!"

##
Maria okwa li ta kongo Ntwala. Ntwala ohe va twala va ka yowe Osoondaxa keshe. "Ntwala! Ntwalee! Ntwalaa! Ntwaloo!" ta ifana.

##
Ntwala okwa ingida okudilila kombinga ikwao yomukunda. "Aame ou! Onde mu teelela,"Oukadona aveshe tava tondoka ve ke mu konge.

##
"Omwe lilongekida tuu oku ka yowa nena?" Ntwala te va pula. "Ehee," tava ingida nehafo vo tava nuka nokundjobauka va tunhukwa.

##
Eshi kwa li tava ende va yuka komulonga, Ntwala okwe va hokololele omahokololo. "Tu hokololela eshi omukunda wetu wa li wa kungululwa po kefundja," osho va pula. "Tu lombwela kombinga yaKavandje naLunghima."

##
Pomunghulo womulonga opa li omuti wa kula womwoongo. Oukadona ova kongela Ntwala ongongo ei ya kula.

##
"Ondi na ei ya kula," Joy ta ingida ye ta pe Ntwala ongongo.

##
"Indeni mu ka yowe," Ntwala osho a lombwela oukadona. Aveshe ova lotokela momeva tava yayaana, vo tava kwekweta eshi ve udite outalala womeva omulonga waZambezi.

##
Ntwala okwa li a fikama komutunda ta tale eengadu. Ota tale oukadona ava va kula eshi tava ningi omafiyafano, vo tava ningine. Okwa li yo ta tale oukadona ava vanini eshi tave liningile omeva, vo tave lihongo okuyowa.

##
"Efimbo lefiyafano," osho a ingida. "Fikameni momutete." Okwa kufa ongongo ei ya kula, ndee te i kupula momeva, kokule naana ngaashi ta dulu.

##
"Imwe, mbali, nhatu. Tamekeni!" osho a ingida. Ounona ova lotokela momeva ndee tava yoo va yuka kongongo. Ntwala okwe va tala.

##
"Aame wotete!" Maria naChaze tava ingida oshita. "Nye amushe omwe ya oshita," Ntwala ta i mo.

##
"Onda hala mefiyafano natango" osho Maria a ti. "Eewa!" Chaze osho a ti. "Ntwala, natu ye mo vali?" oukadona vakwao tava pula.

##
"Fikameni momutete natango," Ntwala osho e va lombwele. Okwa kufa ongongo, ndele te i kupula naana kokule ngaashi ta dulu.

##
"Imwe, mbali, nhatu. Tamekeni!" osho a ingida. Ounona ova lotokela momeva ndee tava yoo va yuka kongongo. Ntwala okwe va tala.

##
"Aame wotete!" Chaze osho a ingida. Maria okwa kanghama okuyowa. "Chaze oye omufindani," Ntwala osho a ti. "Owa ninga nawa Chaze, tu yeni keumbo paife."

##
Ounona ova ya keumbo opamwe naNtwala. "Tu hepaululila ehepu, Ntwala," osho ve mu pula. Ove hole okupwilikina komahepu aye.

##
Maria okwe li nyovaekela konima yaChaze noku mu undulila pedu. Chaze okwa tameka okukwena. "Ina yaChaze ote ku denge," Joy ta lombwele Maria.

##
"Maria! Oshike wa dengela Chaze?" Ntwala ta pula. "Okwa findana mokuyowa. Kashi li pauyuki," Maria osho a ti.

##
Ntwala okwa lombwela oukadona aveshe va kale omutumba va ninga ongonga. "Omukulunhufikola okwe tu lombwela shike?" osho a pula. "Okulidenga oshinima shii. Ovanhu ovo ve hole omalwoodi ove na okuhandukilwa," Nakamwu osho a ti.

##
"Maria oku na okuyandja ombili," Namasiku osho a ti. "Chaze naye ne mu denge," Joy osho a ti. "Ahowe, Okulidenga oshinima sha puka," Ntwala osho a ti.

##
" Ohandi didladila Maria a faule okuyowa mOsoondaxa tai shikula," Ntwala osho a ti. Maria okwa kwena mokule, nomahodi aye okwa li taa kunguluka. "O... O... Ombili Chaze. Ombili eshi nde ku denga. Itandi denge vali nande omunhu," osho a yandja ombili.

##
"Onde ku dimina po," Chaze osho a ti, ye ta dingatele Maria nokwooko kwaye. "Ohatu ka yeni keumbo leni fye naMaria," Ntwala ta lombwele Chaze. "Maria ota ka yandja yo ombili kumeme woye."

##
Maria okwa lombela ina yaChaze,"Onda denga Chaze shaashi a fiya nge po mokuyowa. Ombili meme, Chaze okahewa kange, inashi yuka oku mu denga,".

##
Mee Sibungo okwa pwilikina Maria. "Olo okwa li epuko Maria, keshiwa okudenga ovanhu. Iyaloo eshi we ya okupa nge ombili. Onde ku dimina po." Mee Sibungo okwa lombwela Ntwala, "Ove omuleli muwa."

##
Mee Sibungo okwa popya nounona aveshe, "Ntwala okwa konga ondunge iwa yokuhandukila Maria. Okwa denga Chaze shaashi ina findana mefiyafano lokuyowa. Ita ka kufa vali ombinga momafiyafano."

##
"Ashike Meme," Chaze te limemesha, "Inandi hala Maria a kale peumbo Osoondaxa tai ya. Onda hala tu ka fiyafane po naye mokuyowa moshivike tashi uya."

##
* License: CC BY-NC-SA
* Text: Imelda Lyamine, Albius Chunga Mulisa, Maria Simasiku, Florence Habayemi Shitaa
* Illustration: Kleopas Jambeinge
* Language: kj
