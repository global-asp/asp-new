# Okadila Pam-Pam

##
Pensa okwa li omukongo ependa mombuwa aishe yaKalahari. Okwa kala ha etelele ombelela oinamwenyo ya ondoka nokwa palwifa nawa ovaneumbo laye. Opa li pe na okadila kamwe Pam-Pam, oko Pensa a li a hala okukwata. Omalwenya omushindi wako otaa wapalele koikuti yaye. Oupyakadi owa li nee apa eshi ina dula oku ka kwata nomwiyo ile a yashe okadila Pam-Pam, ngaashi Pensa a kale eshi hala.. Oikuti yaPensa ohai dulu okutuka momhepo ngokadila â€“ ngeno okwa li ta kwata Pam-Pam ye a dude ko omalwenya omushindi wako..

##
Pensa okwa ya komunongonhu, ondudu yavo. Okwe mu pula ekwafo. "Kwafe nge alikana ndi kwate okadila Pam-Pam. Onda pumbwa omalwenya pouta wange nokulumbilifa nao oikuti yange. Ondi na okuninga ngahelipi opo ndi mu kwate?" Ondudu oya nyamukula tai ti, "Inda ndele to shakala omundilo. Eshi oupuka tava faduka po omundilo woye, ou na nee okukwata okapuka aka kanininini kuvakwao. Tela nee omwiyo woye, ndele to tula okapuka oko kanininini meni lomwiyo woye. Eshi oshi na okushila Pam-Pam a ye komwiyo."

##
Pensa kakwa li a shiiva ngeenge ondudu naPam-Pam ova li omaume opofingo. Pam-Pam, luhapu okwa kala ha talele po ondudu. Okwa li hava hokolelafana omahokololo. "Ohandi ku londwele," ondudu tai lombwele Pam-Pam pefimbo e mu talela po, "onda lombwela omukongo nhumbi e na okweenda opo e ku kwate. Ngeenge owa mono omundilo momufitu, faduka po inda kokule. Onda hala okutala kutya, olyelye ta findana pokati keni, moshinima eshi ."

##
Mefimbo lixupi, Pensa okwa hovela oukongo ta kongo okadila Pam-Pam. Okwa kala omutumba momufitu ndele ta takatele a shakale omundilo waye. Eshi omwiidi wa tameka okudja omwifi, ye okwe u fudila ta undwile po omwiidi, fiyo omundilo tau xwama kanini nakanini fiyo wa yaka. Oipuka oyo ya li popepi nomundilo oya tuka tai faduka po.Pensa okwa kwata po okashanghana kamwe kanini ndele te ka tula momwiyo waye.

##
Okadila Pam-Pam kakwa li taka dulu okufinda emakelo mokutala okashanghana ka ondoka nawa ke li momwiyo waPensa. Oka tokola okutukila pedu ka vakule po okashanghana ke li momwiyo nomulungu wako mule. Pensa okwa uda Pam-Pam ta kwena, Pam-pam, pam-pam, pam-pam." Pensa okwa tondokela komwiyo waye. Okadila oka kwatwa komwiyo!

##
Okadila Pam-Pam oka ilikana Pensa e ka mangulule. "Oh, ayee," Pensa osho a ti, "Onda kala efimbo lile nda hala oku ku kwata. Nena ove owange! Omalwenya oye otaa ningifa oikuti yange i kale tai xwema nawa momhepo, ngaashi okutuka kwoye."

##
Okadila Pam-Pam ta ingida, "Ngeenge owa dipaa nge ito mono vali omalwenya amwe okulumbila oikuti yoye ngeenge aa a kulupa, shaashi ame onda fya. Mangulule nge ashike ohandi udaneke kutya keshe omwedi ohandi kala handi ku pe omalwenya.

##
Pensa okwa efa Pam-Pam aye. Eshi Pam-Pam ta tuka ta i, okwe lipula, "onda manguluka ngaho shili?"

##
Pensa okwa ya keumbo ndele ta hongo oikuti imwe ipe. Eshi ovanhu va mona e na oikuti ipe, ova ingida "Ooo-o, tala komukongo ou! A humbata oikuti ya lumbilwa nomalwenya okadila Pam-Pam. Paife otaka shava nawa noku tu etela oikulya iwa. Otu na okuninga oshivilo.

##
Onguloshi oyo, ondudu oya kwatela komesho oshidano hashi danenwa pomundilo, opo va ka tyapule efindano lomukongo osho yo emanguluko lokadila Pam-Pam. Okudja tuu kefiku olo, ovakongo aveshe eendjumbeta ohava dimbulukwa ehokololo lokadila Pam-Pam, noku li hokolela ounona vavo ongedimbuluko lomafimbo onale.

##
* License: [CC-BY]
* Text: Traditional San story
* Illustration: Manyeka Arts Trust
* Translation: Fritz David
* Language: kj
