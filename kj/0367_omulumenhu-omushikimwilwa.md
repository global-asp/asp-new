# Omulumenhu omushikimwilwa

##
Olomakaya, Rico ota i kodoolopa naina. Oku hole oku ya kodoolopa. Odoolopa oihafifa! Oku na oinima ihapu, iwa nokutala.

##
Rico okukwete meenyala daina a diinina. Engungo lovanhu otali pingafana navo.

##
Ope na ovashingifi tava landifa oihongomwa iwa.

##
Ounduli vanini va hongwa moiti. Oofimbi noinyengele va longwa meedalate nomoumanya vomaluvala oshoyo oilanda ya ningwa momai eemho.

##
Okwa uda sha! Opena omunhu tashiki omwilwa ta imbi ongovela iwa yeimbilo "Amazing Grace". Okwa fikama a pwilikine. Openi tai dilile?

##
"Inandi uda nande nale omunhu ta shiki omwilwa muwa ngaashi ou," osho a diladila ye mwene.

##
Okwa enda mokati kovanhu. Okwe mu mona omulumenhu ou ta shiki omwilwa. Ovanhu otava tula oimaliwa ikukutu mokandooha kanini ke li komesho yomulumenhu. Ashike… ope na sha sha puka…

##
Omushikimwilwa ita tale kovanhu. Ye ita tale koimaliwa. Ye ita tale kusha. Ota kufa oimaliwa ikukutu oyo i li mokandooxa ndele tei tula melimba laye loshikutu.

##
Rico okwa dakamena mo omushikimwilwa omesho. "Mbela omupofi." Helao ina mona nande onale omunhu a pofipala. Okwa kwatwa koumbada. Okwa kwata moshikutu shaina neendelelo ndele ta pula ta nongofola, "Meme omulumenhu oo omupofi?"

##
Ina okwa kufa eke laye, "Ehee," ye ta nyamukula. "Heeno, ye omupofi." "Tala, ye oku na okadibo katoka. Ovapofi vahapu ohava kala ve na oudibo vatoka. Oha longifa okadibo aka ke mu wilike opo pe na omalambo osho yo omainda."

##
"Kodoolopa okwe ya ko ngahelipi nee? Okwa enda mo nee ngahelipi mokati kovanhu omo?" Rico ta pula.

##
Ina te mu lombwele, "Kashiimba ope na oo he mu kwafele moku enda. Ohatu ifana omunhu oo omuwiliki."

##
Otava ende va yuka ponhele yoinamwenyo. Omalamba omopate okwa lunduluka ndele taa ningi angeline, eetuwa oda kanghama novaendi vokolupadi tava tauluka ondjila.

##
"Tala omundilo ungeline. Ngeenge ungeline otashi ulike kutya omhito oyaamenwa okutauluka ondjila. Moilongo imwe omu na omawi taa londwele," Meme waRico te mu lomwbele. "Ngeenge ovapofi tava udu omawi aa, ove shi shi kutya osha amenwa okutauluka ondjila."

##
Ova kala omutumba pomwiidi wa hapa nawa womonhele yoinamwenyo, ndele tava tale ovanhu ovo tava piti po. "Ovapofi vamwe ove na eembwa eewiliki. Eembwa edi oda deulilwa okuwilika oovene. Ndele, eembwa edi odi na ondilo unene. MoNamibia omu na eembwa eewiliki dishona."

##
"Ita dulu okutala o TV yomudidimbe," Rico tati. "Ota dulu okupwilikina oTV yomudidimbe noradio yoovene," Ina te mu lomwele. "Ovapofi ohava udu oinima nawa ve dule ava hava mono ko."

##
"Ndele ye iha dulu okulesha omambo noifokundaneki," Rico osho a ti. "Ope na omambo a shangwa meendada dovapofi. Ponhele yoitya ya nyanyangidwa nohinga, ope na ounghulukutu vokuninga eendada. Ohashi monika sha o-code."

##
"Ota dulu okulesha ngahelipi ngeenge ke wete ko?" "Oha kumu ounongolesha neenyala daye. Oha udu ounghulukutu nominwe daye ngaashi ashike ove ho mono eendada nomesho oye."

##
Riko okwa diladila kutya ovanhu ava ovapofi otava dulu okulonga oilonga yakeshe efiku ngaashi okweendaenda modoolopa, okwiimba omaimbilo neemwilwa, nokulesha.

##
Ina okwe mu lombwela, "Eshi sha yooloka pokati koye nomupofi ove oho mono ko omupofi iha mono ko." "Ame ohandi mono ko, ndele ihandi shiki omwilwa muwa ngaashi womupofi," Helao te liyolaifa.

##
* License: CC BY-NC-SA
* Text: Magda Swartz
* Illustration: Petrus Amuthenu
* Translation: Aletta Shikukumwa
* Language: kj
