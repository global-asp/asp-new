# Eefiye nado oda pumbwa ohole

##
Ongula yefiku keshe Hilifa oha penduka diva opo a ka longekidile ina ombelekeshwa. Ina okwa kala efimbo lile ta vele na Hilifa okwe lihonga nghene e na okufila ina oshisho naye mwene. Hilifa okwa kala ha ningile ina otee molwaashi iha dulu vali okupenduka. Omafimbo amwe ina okwa kala a nghundipala unene ita dulu nokupenduka, Hilifa oha penduka nokutema omundilo, ta fulukifa omeya, opo a ningile ina otee. Oha twaalele ina otee, ndele te mu telekele okatete kombelekesha. Omafimbo amwe ina oha kala ehe na eenghono ita dulu nokulya oikulya ei. Hilifa okwa kala a limbililwa konghalo yaina. Xe okwa fya nale konima yeedula mbali, ndele paife ina oye vali ou ta vele ngaha. Ina okwa li a utama unene, ngaashi naana xe a li pefimbo kwa li ta vele.

##
Ongula yefiku limwe okwa pula ina, "Oshike hano meme? Onaini to ti po xwepo? Iho teleke vali. Iho dulu vali okulonga mepya ile okuwapaleka eumbo. Iho longekidile nge vali okabaki kange koikulya yomusha ile u koshe omudjalo wange wofikola... "Hilifa mumati wange, ou na ashike eedula omuwoi, mumati wange, ndele oho file nge nawa oshisho." Ta tale nawa okamonamati ehe shii kutya ote ka lombwele ngahelipi. Ote shi udu ko ngaho mbela? "Ame ohandi vele unene. Oho udu moradio tamu popiwa kombinga yomukifi oo hau ifanwa oAIDS. Ondi na omukifi oo," osho e mu lombwela. Hilifa okwa kala a mwena manga okafimbo. "Tashi ti kutya naave oto fi ngaashi tate?" "Kape na epango lomukifi woAIDS."

##
Hilifa okwa ya kofikola e na omalipulo e li moule. Ka li ta dulu okupopya nokudanauka nawa pamwe navakwao ngaashi shito. "Oshike hano?" Tave mu pula. Ashike Hilifa ka li ta dulu okunyamukula, oitya yaina oya li tai kwelengedja momatwi aye, "kau na epango, kau na epango." Okwa li e na omalimbililo kutya ote ke lifila mbela oshisho ngahelipi ngeenge ina okwa kala ehe po vali. Ota ka kala peni? Ota ka hanga peni oimaliwa yoikulya?

##
Hilifa ta kala omutumba pokataafula kaye. Ota fengaafenga oshitaafula nominwe daye mokutongolola omadidiliko oo a li a afanekwa ko "kau na epango, kau na epango." "Hilifa, Hilifa, ou li ngaho pamwe nafye hano?" Hilifa ta petuka. Jefolou Nelao okwe mu fikamena. "Hilifa fikama! Onda ti ngahelipi?" Hilifa okwa tala peemhadi daye. "Ito mono po enyamukulo opo to tale! Magano, lombwela Hilifa enyamukulo." Hilifa okwa li a fya ohoni shaashi, Jefolou Nelao ine mu hanyaukila nale ngaho.

##
Hilifa ota kondjo nomadiladilo ongula aishe. Pefimbo lokafudo okwa kala e li omutumba mongulu yofikola. "Ohandi vele medimo," osho a fufya ookaume kaye. Enyamukulo laye kalali naana loipupulu unene shaashi nande ka li ta vele medimo okwa li ta piyaanekwa komadilaadilo oo taa ingaana momutwe waye afa eenyiki da handuka. Jefolou Nelao ote mu tongolola nelimweneneno. “Oshike sha puka”, osho e mu pula. "Kape na sha," osho a nyamukula. Omatwi aye okwa uda eloloko nelimbililo mondaka yaye. Omesho aye okwa mona outile oo kwa li ta kendabala neenghono okuholeka.

##
Hilifa eshi kwa li ta kendabala okuninga omivalu daye, eenomola oda li tadi nukauka nomutwe waye. Kakwa li naanaa ta dulu oku di koneka noku di valula efimbo lile. Divadiva okwa sholola. Ponhele yokuvalula okwa kala ta dilaadila ina. Ominwe daye oda tameka okufaneka osho shi li momadiladilo aye. Okwa faneka ina eshi e li mombete. Ote lifaneke a fikamena ombila yaina. "Ovaongeli voilonga yOmwaalu, kwafei nge mu ongele omambo aeshe," osho Jefolou Nelao a ti. Ombaadilila, Hilifa okwa mona omafano oo a faneka membo laye, ndee ta kendabala ngeno a pombole mo epandja olo, ashike efimbo ola pwa ko. Omwoongeli womambo okwa twala nale embo kuJefolou Nelao.

##
Jefrou Nelao okwa tala omafano a fanekwa kuHilifa. Eshi ounona va pita mo va ye komaumbo, okwe mu ifana. "Hilifa ila apa, onda hala okupopya naave." "Oshike sha puka?" Osho e mu pula noukeka. "Meme ota vele, okwa lombwela nge kutya oku na oAIDS. Ota fi?" Hilifa ta pula. "Kandi shi shii Hilifa, ashike mboli ota vele unene ngeenge oku na o-AIDS, omukifi ou kau na epango”. Oitya oyo natango, “Kau na epango. Kau na epango." Hilifa okwa tameka okukwena. "Inda keumbo, Hilifa" Osho a ti," Ohandi ya ndi talele po meme woye."

##
Hilifa eshi e uya meumbo okwa hanga ina ta longekida omusha. "Onde ku telekela nena Hilifa, ashike paife onda loloka nai. Tonatela oshikunino shoikwambidi ndele to kufa omanyoto amwe u twale kofitola. Otave ke tu landifila." Konima yomusha, Hilifa okwa ya koshikunino. Ota tala komaluvala a hapa nawa oikwambidi, omanyoto neendungu da tilyana nawa, omakunde male nombidi yomafo ya hapa nawa, oikapa i na omafo a hapa nawa nomapungu male male taa monika nawa. Okwa tekela oshikunino ndee ta tona omanyoto oshako iyadi ndele te a twala kofitola. "Oshikunino shavo otashi ka kala ngahelipi mbela ngeenge ina okwa fi?" osho e lipula nelimbililo.

##
Jefolou Nelao okwa fika diva eshi Hilifa a ya kofitola. Okwa kala efimbo lile ta popi nameme waHilifa. "Meme Ndapanda, oho nu tuu omiti doAIDS?" Osho e mu pula. "Konima eshi omushamane wange a fya, onda li nda fya ohoni okuya kundokotola," osho a lombwela Jefolou Nelao. "Onda li ndi na elineekelo kutya pamwe inandi kwatwa kombuto. Eshi nda tameka okweehama ndele handi i ku ndokotola, okwa lombwela nge kutya efimbo ola pwa po. Omiti itadi kwafa nge vali." Jefolou Nelao okwa lombwela meme Ndapanda osho e na okuninga a kwafele Hilifa.

##
Eshi Hilifa e ya keumbo meme Ndapanda okwe mu pula ta ti, "Hilifa mumati wange, onda hala u twale nge ndi ke liufe momaulu. Oto kwafa nge?" Hilifa okwa kwata ina mokwooko ndele ina ta yaamene kuye. Ova enda va yuka kombinga oko ku na omiti dile domakiya. Okwe mu pula, "Oto dimbulukwa eshi ho kwa li dana etanga apa namumwanyoko Kanuu? Owa fangelele okatanga komuti ou ndee taka hakele momakiya. Xo okwa li ta kendabala e ke ka tale ko ndele ta kwenyununwa komakiya."

##
"Tala, oshixwa shomuve. Inda u ka tone ko dimwe u twaalele keumbo." Eshi Hilifa kwa li ta tona eembe, ina okwe mu pula, "Oto dimbuluka eshi wa li u munini, owa li ho li eembe noiti yado. Owa kala oule woshivike ino ya koixwa." "Eheeno, edimo lange ola li tali vele," Hilifa eshe e shi dimbuluka, okwa yola.

##
Eshi va fika keumbo, ina yaHilifa okwa li a loloka neenghono. Hilifa okwa ningila ina otee. Meme Ndapanda ta kufa okapakete ka li koshi yombete yaye. "Hilifa ei oinima yoye. Mokapakete mu omu na oinima oyo tai ku kwafele okudimbuluka apa wa dja."

##
Okwa kufa oidimbulukifo mokapakete kooshimwe-nooshimwe. "Eli efano laxo e ku humbata. Oove oshiveli shaye shomumati. Eli efano loye eshi kwa li nde ku twala kuxokulu nanyokokulu, okwa li va hafa. Eli eyoo loye lotete wa kuka. Oto dimbuluka eshi wa li to kwena nonde ku udanekela kutya omayoo mahapu otaa ka mena natango. Ei ombadi nda pewelwe kuxo, konima yodula imwe, eshi twa hombola ."

##
Hilifa okwa kala e kwete okapakete ndele ta tameke okukwena. Ina okwe mu papatela ndele ta indile, "Omwene ne ku amene ye na kale naave." Okwa kala e mu papatela eshi ta popi. "Hilifa mumati wange, ou shi shii kutya ame ohandi vele neenghono, nohandi ka kala pamwe naxo moule wokafimbo kaxupi. Inandi hala u ude nai. Dimbulukwa nghene ndi ku hole.Dimbulukwa nghene xo kwa li e ku hole."

##
Ina ta twikile, "Xokulu Kave wokOshakati ohe tu tumine oimaliwa nge e na sha. Okwa lombwela nge kutya ote ku file oshisho. Onde shi mu lombwela nale. Oto kala ho i kofikola naKanuu, omonamati waye. Kunuu oku li mOndodo 4 e ku fa. Otave ku file oshisho." "Ondi hole tatekulu Kave nameekulu Muzaa," "Ondi hole okudanauka naKunuu”. Hilifa osho a ti. “Otashi dulika u veluke ngeenge ove ku file oshisho?" "Ahawe mumati wange, itandi veluka vali nawa. Owa fila nge nawa oshisho. Ondi udite etumba oku kala ndi na omumati muwa ngaashi ove."

##
Ongula yefiku la landula kofikola, Jefolou Nelao okwe va longa kombinga yoHIV noAIDS. Ovanafikola ova li va tila. Ova uda oudu ou moradio, ashike kape na ou he shi kundafana keumbo. "Ohau di peni?" osho Magano ta pula. "Ohau kwata ovanhu ngahelipi?" osho Hidipo a pula. Mee Nelao okwa fatulula kutya oHIV edina lombuto. Omunhu ngeenge oku na ombuto yo-HIV mohonde yaye, natango oha monika e li moukolele. "Nongeenge ova tameke okweehama ohatu ti ove na na omukifi woAIDS."

##
Jefolou Nelao okwa fatulula omikalo dimwe odo omunhu ta dulu okukwatwa kombuto yo-HIV. "Fye ohatu dulu okukwatwa kombuto ei ngeenge twa i mekwatafano nohonde yomunhu ou e na ombuto yo-HIV ile o-AIDS. Inatu longifeni oumbi ile oulikushifo imwe novanhu vamwe ve lili. Ngeenge hatu li tyuuleni komatwi otu na okulongifa oumbi neengwiya da wapalekwa nawa. Okwa fatulula yoo nghene oumbi neengwiya i na okuwapalekwa nawa. Ngeenge otwa mono oshiponga ndele hatu di ohonde, otu na okupula ovakulunhu va wapaleke poipute yetu. Otu na okumanga oipute opo tu i amene."

##
Opo nee okwe va ulikila efano. "Edi adishe omikalo odo to dulu okulongifa opo uha kwatwe ko-HIV. Ombuto yo-HIV itai ku kwata ngeenge to longifa okandjuwo ile okalikoshelo kamwe nomunhu e na ombuto, okulipapatela, okulihupita nokuminika nomunhu ou e i na nasho kashi na oshiponga. Oshi li nawa okulongifa okakopi ile okayaxa kamwe nomunhu e na oHIV ile oAIDS. Ove ito mono ombuto komunhu ta kolola ile tatu onhisha. Navali, ito i mono ombuto okudilila meemwe, moilyani imwe ngaashi eena ile eemhombo."

##
"Oto ningi ngahelipi ngeenge wa kwatwa komukifi?" Magano osho a pula. "Iyaa, ou na oku lifila oshisho ove mwene ove to li oikulya i na oukolele. Taleni mekalata loikulya yetu," osho a ti. "Olye ta dimbuluka oikulya oyo iwa nomalutu etu?" osho a pula.

##
Eshi Hilifa a fika keumbo okwa lombwela ina eshi ve lihonga kofikola efiku olo. "Jefolou Nelao okwe tu lombwela kombinga yo-HIV noAIDS, nonghee tu na okufila oshisho omunhu ta vele. Magano naHidipo otava ka kwafela nge noilonga yange yomeumbo opo nee hatu ningi oshipewalonga shange," Hilifa ta lombwele ina.

##
Komatango efiku olo Magano okwe uya a kwafe Hilifa oku ka eta omeva. Hidipo okwe va kwafela okutyava oikuni. Ova kala omutumba momudile womuti womwoongo ndele tava longo oipewalonga yavo.

##
Jefolou Nelao okwa lombwela vali ovashiinda vaHilifa kutya okwa kala nokufila ina oshisho. Ova udaneka oku mu kwafa. Onguloshi keshe umwe womovashiinda shavo ohe uya noikulya ipyu opo va lye. Hilifa alushe ohe va pe oikwambidi ya dja moshikunino.

##
Mefiku laxuuninwa loshikako shofikola Hilifa okwa li a hafa neenghono. Okwa lotokela keumbo a ka ulikile ina odjapo yaye. Okwa lotokela meni leumbo ta ifana, "Meme, meme, tala kondjapo yange eshi nda mona mo 'A', 'A', noo 'A' vahapu." Hilifa okwa hanga ina a nangala kombete. "Meme," osho a ingida. "Meme, penduka!"Ye ina penduka.

##
Hilifa okwa tondokela kovashiinda. "Meme wange, Meme wange. Ita penduka," okwa li ta kwena. Ovashiinda ova ya keumbo naHilifa nova hanga mee Ndapanda a nangala kombete yaye. "Okwa fya, Hilifa," ovashiinda ove shi popya neudo nai.

##
Onghundana yefyo laMee Ndapanda oya tandavela meendelelo. Eumbo okwa li liyadi ovakwapata, ovashiinda nookahewa. Ova indilila meme waHilifa, ndele tava imbi omaimbilo. Ova li tava popi oinima aishe iwa ve shii kombinga yaye.

##
Inakulu Muzaa okwa telekela ovalilifya aveshe. Xekulu Kave okwa lombwela Hilifa kutya otava shuna naye kOshakati konima yepako. Xekulu okwe mu hokololela omahokololo kombinga yaina eshi a li okaana kokadona.

##
Pepako Hilifa okwa ya komesho mongeleka ndele ta popi ondjokonona yaina. "Meme okwa li e hole nge nokwa li ha file nge oshisho nawa. Okwa lombwela nge ndi lihonge noudiinini opo ndi ka mone oilonga iwa. Okwa hala ndi kale nda hafa. Ohandi lihongo nda mana mo ndele handi longo noudiinini opo a kale e uditile nge etumba."

##
Konima yepako, xekulu Kave na inakulu Muzaa ove mu kwafa okupakela oinima ei ta i nayo kOshakati. "Kunuu ote ke shi hafela unene okukala e na kaume mupe," osho ve mu lombwele. "Ohatu ku file oshisho ngaashi hatu file oshisho okamonamati ketu." Hilifa okwa fiya po eumbo ndele ta i mokatekisa pamwe novakulunhu vaye vape.

##
* License: CC BY-NC-SA
* Text: Kandume Ruusa, Sennobia-Charon Katjiuongua, Eliaser Nghitewa
* Illustration: Jamanovandu Urike
* Translation: Kandume Ruusa, Sennobia-Charon Katjiuongua, Eliaser Nghitewa
* Language: kj
