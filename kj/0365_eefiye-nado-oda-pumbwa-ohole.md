# Eefiye nado oda pumbwa ohole

##
Ongula keshe Hilifa oha penduka diva opo a ka longekide oshuumbululwa shaina. Ina okwa kala efimbo lile ta vele. Hilifa okwe lihonga okufila ina oshisho naye mwene. Hilifa okwa kala ha ningile ina otee (okafe) eshi iha dulu vali okupenduka. Oha twaalele ina otee noku mu telekela oshimbobo. Omafimbo amwe ina okwa kala a nghundipala ita dulu okulya. Hilifa okwa kala a limbililwa kombinga yaina. Xe okwa fya nale eedula mbali da pita, ndele paife ina oye vali ou ta vele unene. Ina okwa li a utama naanaa ngaashi xe.

##
Ongula yefiku limwe okwa pula ina ta ti, "Oshike hano meme? Onaini to ti po xwepo? Iho teleke vali. Iho dulu vali okulonga mepya ile okuwapaleka eumbo. Iho longekidile nge vali okabaki kange koikulya ile u koshe omudjalo wange wofikola..." "Hilifa mumati wange, u na ashike eedula omugoi, mumati wange, ndele oho file nge nawa oshisho." Ta tale nawa omonamati ehe shii kutya ote mu lombwele shike. Ota udu ko ngoo mbela? "Ame ohandi vele. Owa uda moradio kutya ope na omukifi oo hau ifanwa oAIDS. Ame ondi na omukifi oo," osho emu lombwela. Hilifa okwa kala a mwena manga okafimbo. "Tashi ti kutya naave oto fi ngaashi tate?" "Kape na eveluko komukifi woAIDS."

##
Hilifa okwa ya kofikola. Iha dulu okupopya ile okudanauka nawa pamwe navakwao. "Oshike hano?" tave mu pula. Ashike Hilifa ka li ta dulu okunyamukula, eshi tashi kwelengedja momatwi aye, oitya yaina, "Ihau veluka. Ihau veluka.'' Ote ke lifila mbela oshisho ngahelipi ngeenge ina a fi, a limbililwa. Ota ka kala peni? Ota ka hanga peni oimaliwa yoikulya? Hilifa walked to school thoughtfully. He couldn't join in the chatter and games of his friends as they walked along. "What's wrong?" they asked him. But Hilifa couldn't answer, his mother's words were ringing in his ears, "No cure. No cure." How could he look after himself if his mother died, he worried. Where would he live? Where would he get money for food?

##
Hilifa ta kala omutumba pokataafula kaye. Ta nyotaanyota oshitaafula ye ta diladila, "Ihau veluka, ihau veluka." "Hilifa, Hilifa, ou li ngoo pamwe nafye hano?" Hilifa ta petuka. Mee Nelao okwe mu fikamena. ‘'Hilifa fikama! Onda ti ngahelipi?" Hilifa okwa tala peemhadi daye. "Ito mono enyamukulo opo to tale! Magano, lombwela Hilifa enyamukulo." Hilifa okwa li a fya ohoni shaashi, mee Nelao ka li e mu hanyaukila nale ngaho.

##
Hilifa ka li te shi endifa nawa ongula. Pefimbo lokafudo okwa kala e li omutumba mongulu. "Ohandi vele medimo," ta fufya ookaume kaye. Ashike kasha li oipupulu, unene okwa li ngoo ta vele shili opamwe nelimbililo. Mee Nelao ote mu tongolola kanini nakanini. Okwe mu pula kutya oshike sha puka. "Kape na sha," Hilifa ta nyamukula. Omatwi aye okwa uda eloloko nelimbililo mondaka yaye. Omesho aye okwa mona outile oo kwali ta kendabala neenghono okuholeka.

##
Hilifa eshi kwa li ta kendabala okuvala omuvalu, eenomola oda li tadi tanauka momutwe waye. Ita dulu okutwikila okuvalula nokonima ina hala vali. Ponhele yaasho okwa kala ta dilaadila ina. Okwa hovela okufaneka ina eshi e li mombete. Ote lifaneke a fikamena ombila yaina. "Omwoongeli woilonga yomuvalu, kwafe nge u ongele omambo aeshe," osho mee Nelao a ti meendelelo. Hilifa okwa mona osho a faneka membo laye, ndee ta kendabala ngeno a pombole mo efano, ashike efimbo ola pwa ko. Omwoongeli womambo okwa twala nale embo kumee Nelao.

##
Mee Nelao ta tale osho sha fanekwa kuHilifa. Eshi ounona tava i komaumbo, okwa ufana Hilifa. "Hilifa ila kwaame, onda hala ndi popye naave." "Oshike sha puka?" mee Nelao ta pula. "Meme ota vele, okwa lombwela nge kutya oku na oAIDS. Ota fi?" "Kandi shi shii Hilifa, ashike nge mboli oku na ombuto ota vele kape na ouhaku wayo." Oitya oyo, "Ita veluka. Ita veluka." Oya kwenifa Hilifa. "Inda keumbo, Hilifa" mee Nelao ta ti," Ohandi ya ndi talele po meme woye."

##
Hilifa eshi e uya meumbo okwa hanga ina ta longekida omusha. "Onde ku telekela nena Hilifa, ashike paife onda loloka. Tonatela oshikunino shoikwambidi ndele to kufa omanyoto u twale kofitola. Otave ke tu landifila." Konima yomusha, Hilifa okwa ya koshikunino. Okwa tala komaluvala a hapa nawa oikwambidi, nomanyoto a tilyana nawa neendungu, omakunde male a ngelina nawa nombidi yospinasi, omafo a ngelina nawa oihakautu nomapungu. Okwa tekela oshikunino ndee ta tona ondjato i yadi omanyoto ndele te a twala kofitola. "Oshikunino shavo otashi ka kala ngahelipi mbela ngeenge ina okwa fi?" osho te lipula.

##
Mee Nelao okwa fika diva eshi Hilifa a ya. Okwa kala efimbo lile ta popi nameme waHilifa. Te mu pula, "Meme Ndapanda, oho nu tuu omiti doAIDS?" "Konima eshi omushamane wange a fya, onda kala nda fya ohoni okuya kundokotola," ta lombwele mee Nelao. "Onde lipula kutya pamwe inandi kwatwa ngaa kombuto. Eshi nda tameka okuyehama ndele handi i ku ndokotola, okwa lombwela nge kutya efimbo ola pwa po. Omiti itadi kwafa nge vali." Mee Nelao okwa lombwela meme Ndapanda osho e na okuninga a kwafele Hilifa.

##
Eshi Hilifa e ya keumbo meme Ndapanda okwe mu pula ta ti, "Hilifa mumati wange, onda hala tu ka ende naave. Oto kwafele nge?" Hilifa ta kwata ina mokwooko opo a shiive a yaamene kuye. Ova ya fiyo openo la kula, "Oto dimbulukwa ngoo fiku mwa li tamu denge okatanga naKunuu? Owa lyatele okatanga ndee taka hakele meno omo. Xo okwa kwenyununinwe komakiya eshi e ke mu kufila mo."

##
"Tala, oixwa yomandjebele. Inda u ka tone ko amwe u twaalele keumbo." Eshi Hilifa kwa li ta tona omadjebele, ina okwe mu pula, "Oto dimbuluka eshi wa li u munini, owa li ho li eembe noiti yado. Owa kala oule woshivike ino ya koixwa." "Eheeno, edimo lange ola li li udite oudjuu," Hilifa teshi dimbuluka ta yolo.

##
Eshi va fika keumbo, ina yaHilifa ta ningile ina otee. Meme Ndapanda ta kufa okapakete kamwe ka li koshi yombete. "Hilifa aka okoye. Mokapakete mu omu na oinima oyo tai ku kwafele okudimbuluka apa wadja."

##
Okwa kufa oidimbulukifo mokapakete kooshimwe-nooshimwe. "Eli efano laxo e ku humbata. Oove oshiveli shaye. Eli efano loye wa fanekwa eshi kwa li twe ku twala kooxokulu nanyokokulu, nova li va hafa. Eli eyoo loye lotete e li wa kuka. Oto dimbuluka eshi wa li to kwena nonda li handi ku kumaida kutya omayoo mahapu otaa ka mena. Ei ombadi nda pewelwe kuxo eshi twa hombola oule wodula imwe."

##
Hilifa okwa kala e kwete okapakete ndele ta tameke okukwena. Meme Ndapanda okwe mu papatela ndele tava indile, "Omwene ne ku amene ye ne ku xupife." Okwa kala emu papatela eshi ta popi. "Hilifa mumati wange, ou shi shii kutya ame ohandi vele neenghono, nohandi ka kala pamwe naxo moule wokafimbo kaxupi. Inandi hala u nyike oluhodi. Dimbuluka kutya ondi ku hole naxo oku ku hole."

##
Ina ta twikile, "Xokulu Kave wokOshakati okwa kala he tu tumine oinima iwa nge e na sha. Okwa lombwela nge kutya ote ke ku fila oshisho. Onde mu lombwela nale kombinga yonghalo yoye. Oto kala ho i kofikola naKunuu omonamati waye. Kunuu oku li mOndodo onhine ngaashi ove. Otave ke ku fila oshisho." "Ondi hole tatekulu Kave nameekulu Muzaa," Hilifa ta ti. "Ondi hole okudanauka naKunuu. Oto kala nawa ngeenge tave ku file oshisho?" "Ahawe mumati wange, itandi kala vali nawa. Owa fila nge nawa oshisho. Onda pandula eshi ndi na omumati muwa ngaashi ove."

##
Ongula yefiku la landula kofikola mee Nelao okwe va longa kombinga yoHIV noAIDS. Ovanafikola ova li va tila. Ova uda ombuto ya tya ngaho moradio, ashike kape na ou e shi kundafana keumbo. "Ohau di peni?" Magano ta pula. "Ohau kwata ovanhu ngahelipi?" Hidipo ta pula. Mee Nelao okwa fatulula kutya oHIV edina lombuto. Ngeenge omunhu oku na ombuto mohonde, natango oha monika e na oukolele. "Ohatu ti ove na omukifi woAIDS ngeenge va tameke okuvela."

##
Mee Nelao okwa fatulula omikalo dimwe odo omunhu ta dulu okukwatwa kombuto. "Ngeenge omunhu oku na ombuto yoHIV ile oAIDS, ohatu dulu okukwatwa kombuto tai di mohonde yaye. Inatu longifeni oumbi ile oulikushifo vamwe naye. Ngeenge hatu li tyuuleni komatwi natu longifeni oumbi neengwiya da fulukifwa momeva. Ngeenge otwe li tu ndele hatu di ohonde, alushe natu lombwele ovakulunhu va wapaleke poipute yetu, otu na okumanga oipute nomalapi ma yela."

##
Opo nee okwe va ulikila efano. "Edi adishe omikalo odo to dulu okulongifa opo uha kwatwe koHIV. Ito kwatwa koHIV ngeenge to longifa okandjuwo ile okalikoshelo kamwe nomunhu e na ombuto, okulipapatela, okulihupita nokuminika nomunhu ou e i na nasho kashi na oshiponga. Oshi li nawa okulongifa okakopi ile okayaxa kamwe nomunhu e na oHIV ile oAIDS. Ove ito mono ombuto komunhu ta kolola ile tatu onhisha. Navali, ito i mono okudilila moku lika keemwe, eena ile eemhombo."

##
"Oto ningi ngahelipi ngeenge wa kwatwa koHIV/AIDS?" Magano ta pula. "Iyaa, ou na oku likwata nawa ove to li oikulya i na oukolele. Taleni komafano oikulya yetu," mee Nelao ta ti. "Olye ta dimbuluka oikulya oyo iwa kuye?" natango mee Nelao ta pula.

##
Eshi Hilifa a fika keumbo okwa lombwela ina eshi ve lihonga kofikola. "Mee Nelao okwe tu lombwela kombinga yoHIV/AIDS, nonghee tu na oku fila oshisho omunhu ta vele. Magano naHidipo otava ka kwafela nge koilonga yange yomeumbo opo nee hatu ningi oshipewalonga shange," Hilifa ta lombwele ina.

##
Omutenya oo Magano okwe uya a kwafe Hilifa oku ka eta omeva. Hidipo okwe va kwafela okukonga oikuni, ndele tava kala omutumba momuti womwoongo tava longo oipewalonga yavo.

##
Mee Nelao okwa lombwela vali ovashiinda shooHilifa kutya oye ta tonatele ina onghee ova udaneka ve mu kwafe. Oufiku keshe umwe womovashiinda shavo ohe uya noikulya ipyu opo va lye. Hilifa keshe efimbo ohe va pe oikwambidi ya dja moshikunino.

##
Mefiku laxuuninwa loshikako shofikola Hilifa okwa li a hafa. Okwa lotokela keumbo a ka ulikile ina odjapo yaye. Okwa lotokela mohofa yavo ta ifana, "Meme, meme, tala kondjapo yange eshi nda mona mo ‘A', ‘A', noo ‘A' vahapu." Hilifa okwa hanga ina a nangala kombete. "Meme," ta ifana. "Meme, penduka!" Ina penduka.

##
Hilifa okwa tondokela kovashiinda ta ingida. "Meme yange, Meme ita penduka," Hilifa ta kwena. Ovashiinda ova ya keumbo looHilifa nova hanga meeNdapanda a nangala kombete yaye. "Okwa fya, Hilifa," ovashiinda tava ti noluhodi.

##
Meendelelo onghundana oya tandavela nokutya meeNdapanda okwa fya. Eumbo okwa li liyadi ovakwapata, ovashiinda nookahewa. Ova indilila meme waHilifa, vo tava imbi omaimbilo. Ova li tava popi oinima aishe iwa ve shii kombinga yaye.

##
Inakulu Muzaa okwa telekela ovaenda aveshe. Xekulu Kave okwe mu lombwela kutya otava ka ya naye kOshakati konima yepako. Xekulu (ou a dala ina) okwe mu hokololela omahokololo kombinga yaina eshi a li okaana kokadona.

##
Pepako Hilifa okwa ya komesho yongeleka ndele ta lombwele keshe umwe kombinga yameme waye. "Meme okwa li e hole nge nokwa li ha file nge oshisho nawa. Okwa lombwela nge opo ndi lihonge nda mana mo ndi ka mone oilonga iwa. Okwa hala ndi kale nda hafa. Ohandi lihongo nda mana mo opo a kale e uditile nge etumba."

##
Konima yepako, Xekulu Kave na inakulu Muzaa ove mu kwafa okupakela oinima ei ta i nayo kOshakati. "Kunuu ote ke shi hafela unene okukala e na kaume mupe," tave mu lombwele. "Ohatu ke ku fila oshisho ngaashi hatu file oshisho okamonamati ketu." Hilifa okwa lekela eumbo ndele ta i navo noTaxi.

##
* License: CC BY-NC-SA
* Text: Kandume Ruusa, Sennobia-Charon Katjiuongua, Eliaser Nghitewa
* Illustration: Jamanovandu Urike
* Language: kj
