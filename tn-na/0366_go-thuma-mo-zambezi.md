# Go thuma mo Zambezi

##
E ne e le ka Latshipi thapama go le letsatsi thata. Basetsana ba ba botlana mo Lusese ba phuthegile ka fa tlase ga dikala tsa setlhare se segolo sa Musikili mo Caprivi.

##
Modumo wa mantswe a bone o o tsosang maikutlo o ne o utlwala mo motseng otlhe. Ba bitsa ditsala tsa bone. "Nakamwu, ke go letile." "Itlhaganele Chaze." "Silume! Itlhaganele!"

##
Maria o ne a senka Ntwala. Ntwala o ne a ba isa go ya go thuma Latshipi lengwe le lengwe. "Ntwala! Ntwalee! Ntwalaaa! Ntwaloo!" a bitsa.

##
Ntwala o ne a goa go tswa mo letlhakoreng le lengwe la motse, "Ke fano! Ke lo emetse." Basetsana botlhe ba taboga go ya go mmatla.

##
"A lo ipaakanyeditse go thuma gompieno?" Ntwala a ba botsa. "Ee," ba goa ba itumetse ba ntse ba tlolela kwa godimo ka boitumelo.

##
Fa ba ntse ba tsamaela kwa nokeng Ntwala o ne a ba bolelela dikgang. "Re bolelele ka ga nako e rile motse wa rona o tlhasetswe ke morwalela," ba bua. "Re bolelele ka ga Phokoje le Tshwene."

##
Go ne go na le setlhare se segolo sa Morula go bapa le noka. Basetsana ba ne ba batlela Ntwala maungo morula o motona.

##
"Ke bone o motona," ga goa Joy. O ne a neela Ntwala morula wa gagwe.

##
"Tsamayang lo ye go thuma," ga bua Ntwala go basetsana. Botlhe ba tabogela mo metsing, ba goa gape ba tshegatshega fa ba ntse ba utlwa metsi a tsididi a noka ya Zambezi.

##
Ntwala o ne a eme fa lotshitshing lwa noka a lebeletse dikwena. O ne a lebile basetsana ba bagolwane jaaka ba ntse ba gaisana gape ba tlolela mo metsing. O ne a lebelela le basetsana ba ba botlana jaaka ba tshameka ka metse gape ba ithuta go thuma.

##
"Ke nako ya dikgaisano jaanong," a goa kwa bofelong. "Emang mo moleng." O ne a tsholetsa morula o motona. A o latlhela kgakala ka go kgona ga gagwe mo metsing.

##
"Nngwe, pedi, tharo. Tsamayang!" a goa. Bana ba tabogela mo metsing mme ba thumela kwa moruleng o o mo metsing. Ntwala o ne a ba lebeletse.

##
"Ke wa ntlha!" ga goa Maria le Chaze ka nako e le nngwe. "Loo babedi lo ba ntlha," ga bua Ntwala.

##
"Ke batla go gaisana gape," ga bua Maria. "Ok!" ga araba Chaze. "A re a kgona, Ntwala?" ga botsa basetsana ba bangwe.

##
"Emang mo moleng gape" Ntwala a ba bolelela. A tsholetse morula mme a o kolopa kgakala ka go kgona ga gagwe.

##
"Nngwe, pedi, tharo. Tsamayang!" a goa. Bana ba tabogela mo metsing mme ba thumela kwa moruleng. Ntwala o ne a ba lebeletse.

##
"Ke wa ntlha!" ga goa Chaze. Maria a khutla go thuma. "Chaze ke mofenyi," ga bua Ntwala. "O dirile sentle, Chaze. A re boeleng gae jaanong."

##
Bana ba ne ba boela gae le Ntwala. "Re bolelele kgang, Ntwala," ba kopa. Ba ne ba rata go reetsa dikgang tsa gagwe.

##
Maria o ne a kukuna ka fa morago ga ga Chaze mme a mo kgoromeletsa fa fatshe. Chaze o ne a simolola go lela. "Mmaagwe Chaze o tla go betsa," ga bua Joy a bolelela Maria.

##
"Maria! Ke ka ntlha ya eng o itaya Chaze?" ga botsa Ntwala. "O fentse mo go thumeng, ga go a siama," ga araba Maria.

##
Ntwala a kopa basetsana botlhe go nna mo sedikong. "Mogokgo o re boleletse a reng?" a botsa. "Ga go a siama go lwa. Batho ba ba lwang ba tshwanetse go otlhaiwa," ga bua Nakamwu.

##
"Maria o tshwanetse go ikopela boitshwarelo," ga bua Namasiku. "Chaze o tshwanetse go mo itaya le ene," ga bua Joy. "Nnyaa, ga go a siama go itaana," ga bua Ntwala.

##
Ntwala a re, "Ke dumela gore Maria ga a tshwanela go ya go thuma ka Latshipi le le tlang." Maria a lela selelo sa mafutsana. "Ke... Ke... Ke kopa boitshwarelo Chaze. Ke maswabi jaaka ke go iteile. Ga ke kitla ke itaya ope gape," a ikopela boitshwarelo.

##
"Ke a go itshwarela," ga bua Chaze mme a baya seatla sa gagwe mo go Maria. "Nna le Maria re tla tla lwapeng le wena," ga bua Ntwala a bolelela Chaze. "Maria o tla kopa boitshwarelo mo go mmago le ene."

##
Maria o ne a bolelela mmaagwe Chaze a re, "Ke iteile Chaze ka gore o fentse kgaisano ya go thuma. Ke maswabi. Chaze ke tsala ya me e bile go ne go sa siama gore ke mo iteye."

##
Mme Sibungo o ne a reeditse Maria. "Seo se ne se sa siama, go bosula go itaya batho. Ke leboga jaaka o ikopetse boitshwarelo mo go nna. Ke a go itshwarela." Mme Sibungo a itsise Ntwala a re, "O moeteledipele yo o siameng."

##
Mme Sibungo a bua le bana botlhe. "Ntwala o akantse ka katlholo e e siametseng Maria. O iteile Chaze ka gore o fentse kgaisano ya go thuma, jaanong ga a kitla a kgona go gaisana.

##
"Mma mme," ga nyenya Chaze, "Ga ke batle gore Maria a nne kwa gae ka Latshipi le le tlang. Ke batla go gaisano le ene fa go thumiwa mo bekeng e e tlang le nna!"

##
* License: CC BY-NC-SA
* Text: Imelda Lyamine, Albius Chunga Mulisa, Maria Simasiku, Florence Habayemi Shitaa
* Illustration: Kleopas Jambeinge
* Translation: McDonald Kgobetsi
* Language: tn-na
