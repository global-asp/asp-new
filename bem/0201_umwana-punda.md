# Umwana Punda

##
Umukashana umunoono ewabalilepo ukumona icintu cileisa akatalamukila.

##
Ilyo ico cintu cafikile mupepi, aamwene ukuti ni namaayo uwali pabukulu.

##
Nangu umukashana aali ne nsoni alishipile no kupalama mupepi na namaayo. "Tufwile twamusunga uyu namaayo," efyalandile abantu. "Tulemusunga bwino no mwana wakwe."

##
Papatafye akashita kanoono umwana aba munshila. "Sunka!" "Leeta amalangeti!" "Ameenshi!" "Suunkaa!!!"

##
Nomba ilyo baamwene umwana, bonse batolokela kunuma mu kusunguka. "Punda?"

##
Bonse baatampile ukupaashanya. "Twacitila tulesunga umwana na nyina bwino, kanshi efyo twalacita," efyo abantu bamo basosa. "Nomba bakatuletela ishamo!" efyo bambi baasosele.

##
Efyo nomba namaayo aisangile eka na kabili. Taishibe ifyakucita no mwana wa musango uyu. Taishibe ifyakucita umwine.

##
Panuma aasuminafye ukuti umwana aali mwana wakwe elyo nao ali ni nyina.

##
Nomba nga cakuti umwana taaleekula, alifye umunono, fyonse nga fyalifye bwino. Lelo uyu punda alikulile saana icakuti aleka ukukumana mu numa yaba nyina. Elyo nangu eshe shani, ificitwa fyakwe tafyali fya buntu. Inshita yonse banyina baleebafye ne cifukushi kabili abanaka. Limo-limo baaleemupeela incito sha nama.

##
Punda alifye awakalipa, taishibe ifyakucita kabili aatampile ukumfwa icifukushi. Teti acite icili conse. Teti abe ifili fyonse. Alifulilwe saana icakuti, ubushiku bumo, alipantile banyina bapona na panshi.

##
Punda alyumfwile insoni. Aatampile ukubutuka ukuya ukutali saana.

##
Ilyo Punda alekele ukubutuka, ninshi nakufiita, taishiibe uko aali. "Hee haw?" efyo aitootoosha mumfifi. "Hee Haw?" aumfwa iciunda. Ali eka. Aipeta, apona na mutulo utwinetwine utwamalangulushi.

##
Punda ukubuuka asanga shikulu-bantu uo ashaishibe aleemulolesha. Alolesha mu menso yakwa shikulu-bantu amona ukuti kuti amwafwilisha.

##
Punda aile mu kwikala na shikulu-bantu, uwamufundile inshila sha kwikalilamo ishingi. Punda aaleumfwa no kusambilila, shikulu-bantu nao wine aaleesambilila. Baleyafwana no kusekela pamo.

##
Ubushiku bumo, shikulu-bantu aipwishe punda ukumusenda pa muulu wa lupili.

##
Pa muulu mu makumbi basendama. Punda aalotele ukuti banyina nabalwala kabili balemwita. Ilyo abukile...

##
... asangile amakumbi nayaluba pamo no munankwe, shikulu- bantu.

##
Panuma Punda alishibe ifyakucita.

##
Punda aasangile banyina, beka baleeloosha umwana uwalubile. Baliloleshanya akashita akatali. Elyo bakumbatana saana.

##
Umwana Punda na banyina balikulila pamo elyo kabili balisanga inshila ishingi ishakwikalilamo bwino pamo. Panoono-panoono, bonse ababashinguluka, na balupwa balitampa ukwikala bwino.

##
* License: [CC-BY]
* Text: Lindiwe Matshikiza
* Illustration: Meghan Judge
* Translation: Agnes Chileshe Chibamba
* Language: bem
