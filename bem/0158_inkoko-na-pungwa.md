# Inkoko na Pungwa

##
Patiile akantu, Inkoko na Pungwa baali fibusa. Baleikala mu mutende ne fyuni fimbi. Ifyuni fyonse tafyalepupuka.

##
Ubushiku bumo, kwaliponene insala. Pungwa aile aleefwaya ifyakulya ukutali saana. Abwelele ninshi nanaka saana. "Kufwile kwabako inshila yakwendelamo ukwabuka ukucuula!" efyasosele Pungwa.

##
Panuma yakubuuka ulucelo, Inkoko yakwata amaano. Yatampile ukutoola amasako ukufuma ku fyuni fyonse. Ati, "Tiyeni tubililile pamo aya masako pa muulu wa aya twakwata. Limbi kuti catwangukilako mumyendele. "

##
Pungwa ewalifye na keela mu mushi, kanshi ewabalilepo no kubila. Aipangila amapindo ayasuma saana no kupupukila mu muulu umutali. Inkoko epakwashima akeela, nomba yalifilwa ukubila kumulandu wa kunaka. Epakusha akeela pa kabati, yaaya mukupekanya ifyakulya fya baana.

##
Nomba ifyuni fimbi fyalimwene uko pungwa apupwike. Fyalomba Inkoko ukufyashimako akeela pakuti nafyo fibilileko amasako. Mu kashitafye akanoono, ifyuni ifingi fyayamba ukulapupuka mu muulu.

##
Elyo icuuni cakulekelesha caleetele akeela, Inkoko tayalipo. Abaana bankoko baasendele akeela batampa kwangasha. Ilyo banakile ukwangala, baashiile akeela mumucanga.

##
Mu nshita ya cungulo, Pungwa abwela. Aaleefwaya akeela pakuti alundeko amasako nayambi no kubililila ayanenwike elyo aile pa bulendo bwakwe. Inkoko ekwamba ukufwaya akeela. Yafwaya mu cikini. Yafwaya mu lubansa, akeela tekakumoneka.

##
"Mpelakofye ubushiku bumo," Inkoko yapaapaata Pungwa. "Elyo ukeesabikako amasako ku mapindo yobe no kupupuka ukuya mukufwaya ifyakulya na kabili." Pungwa epakuti "Nakupelafye ubushiku bumo, nga wafilwa ukumona akeela kandi, ukampeela umwana obe umo nga malipilo."

##
Ubushiku bwakonkelepo, elyo Pungwa aishile, aasangile Inkoko ileefwaya akeela mumucanga. Pungwa epakupupukila panshi bwangu-bwangu no kwikatapo akaana kankoko kamo no kukasenda. Ukufuma apopene lyonse Pungwa nga isa asanga Inkoko ileefwaya akeela mumucanga.

##
Nga kwamoneka icinshingwa cakwa Pungwa panshi, Inkoko ilacenjesha abaana baiko. "Fumeni palwalala." Elyo tumwasuka ati, "Tatuli fipuba, tulebutuka."

##
* License: [CC-BY]
* Text: Ann Nduku
* Illustration: Wiehan de Jager
* Translation: Sandra Mulesu
* Language: bem
