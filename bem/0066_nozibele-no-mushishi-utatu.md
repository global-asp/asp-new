# Nozibele no mushishi utatu

##
Kale saana, abakashana batatu baile mu kuteeba inkuni.

##
Ubo bushiku kwalikabile saana, efyo baile ku mumana mu koowa. Baaleyangala, baleesabaula ameenshi no koowa.

##
Basuka bamona ukuti bwaila. Baendeshe ukubwelela ku mushi.

##
Cilya bapalamina ku mushi, Nozibele aikete mu mukoshi. Asanga ukuti nalaba ubulungu bwamu mukoshi. Aapapeete abanankwe ati, "Napaapaata nshindikeniko!" Nomba abanankwe bamukanina abati naabwila.

##
Nozibele epakubwekelamo ku mumana eka. Asanga ubulungu asenda atampa no kubwelela ku ŋanda. Nomba aaluba pantu kwalifiitile.

##
Akatalamukila, aamwene ulubuto ulwalefuma mu kayanda. Aendesha ukuyako no kuya konkonsha pa ciibi.

##
Nozibele camupapwishe nganshi pa kumona Imbwa eyaisula iciibi no kumwipusha aiti, "Finshi ulefwaya?" Nozibele nao ati, "Ninduba, ndefwaya apo ningasendama." Imbwa aiti, "Ingila nga teifyo naalakusuma!" Nozibele epakwingila.

##
Elyo Imbwa yamweba ati, "Njipikilako!" Nozibele ayasuka ati, "Nomba nshatala njipikilapo imbwa." Imbwa aiti, "Ipika nga teifyo naalakusuma." Nozibele epakwipikila Imbwa ifyakulya.

##
Imbwa kabili aiti, "Njanshikila ubusanshi!" Nozibele nao ati, "Ine nshatala njanshikilapo imbwa ubusanshi." Imbwa aiti, "Njanshikila ubusanshi nga teifyo nalakusuma!" Efyo Nozibele ayanshike ubusanshi.

##
Cila bushiku aaleipikila Imbwa no kuiwashisha. Ubushiku bumo Imbwa aiti, "Nozibele, leelo mfwile ukutandalila abanandi. Upyange iŋanda, wipike ifyakulya, no kuwasha ifyakufwala fyandi fyonse ilyo nshilabwela."

##
Cilyafye Imbwa yaaya, Nozibele anukwile umushishi utatu mu mutwe. Abiika umushishi umo panshi ya busanshi, umbi kunuma ya ciibi elyo umbi mwitanga. Elyo abutuka na maka yonse ukuya ku ŋanda.

##
Ilyo Imbwa yabwelele, yatampile ukufwaya Nozibele. Yapunda ati, "Nozibele, Ulikwi?" Umushishi uwali mwisamba lya busanshi wabalilapo auti, "Ndimuno!" Uwacibili auti, "Ndi kuno, kunuma ya ciibi." Umushishi wacitatu nao auti, "Ndi muno, mwitanga."

##
Imbwa yaishiba ukuti Nozibele naicenjesha naafyuka. Yaabutwike ulubilo ukuya ku mushi. Nomba bandume yakwa Nozibele baleilolela ne fimiti ifikulu. Efyo Imbwa yapilibwike no kubutuka kabili ukufuma apo tayatalile aimoneka na kabili.

##
* License: [CC-BY]
* Text: Tessa Welch
* Illustration: Wiehan de Jager
* Translation: Sandra Mulesu
* Language: bem
