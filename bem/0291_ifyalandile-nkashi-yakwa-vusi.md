# Ifyalandile nkashi yakwa Vusi

##
Ubushiku bumo ulucelo Vusi balimwitile kuli banakulu, "Vusi, napaapaata twala ilini ili ku bafyashi bobe. Baleefwaya ukupanga keeke iikalamba iyapabwinga bwakwa nkashi yobe."

##
Mu nshila pakuya ku bafyashi bakwe, Vusi aakumenye abalumendo babili baleetoola ifitwalo. Umulumendo umo asompwele ilini kuli Vusi alitoba ku cimuti. Ilini lyalitobeke.

##
"Ngefi wacita?" efyailishenye Vusi. "Ilini lilya lyaciba lyakupangila keeke. Keeke yaciba no kuba yapa bwinga bwakwa nkashi yandi. Nkashi yandi alalanda shani nga takwabe keeke yapa bwinga?"

##
Abalumendo balilombele ubwelelo pafyo baacushishe Vusi. "Tapali ifyo twingacita pali keeke, lelo senda inkonto upeele nkashi yobe," efyo umo aasosele. Vusi alikonkenyepo ubulendo bwakwe.

##
Mu nshila aakumenye abaume babili baleekuula iŋanda. "Bushe kuti twabomfyako icimuti ico icakosa?" efyo umo aipwishe. Lelo icimuti tacakosele icakubomfiwa mu makuule, efyo caputwike.

##
"Ngefi wacita?" Vusi ailishanya. "Ico icimuti caciba buupe bwakwa nkashi yandi. Abacilatoola ifitwalo ebacimpeela icimuti pantu bacitoba ilini lyakupangila keeke. Keeke yaciba no kuba yapa bwinga bwakwa nkashi yandi. Nomba tapali ilini, tapali keeke, elyo kabili tapali no bupe. Nkashi yandi alalanda shani? "

##
Bakakuula balilombele ubwelelo pafyo baakontwele icimuti. "Tapali ifyo twingacita pali keeke, lelo buula icaani ici upeele nkashi yobe," efyo umo aasosele. Vusi alikonkenyepo ubulendo bwakwe.

##
Mu nshila, Vusi aakumenye umulimi ali ne ŋombe. "Yangu icaani ici ubusuma, bushe kuti nalyapo cinoono?" efyaipwishe iŋombe. Lelo icaani caliweme saana icakuti iŋombe yaliliile conse!

##
"Ngefi wacita?" efyailishenye Vusi. "Icaani ico caciba buupe bwakwa nkashi yandi. Bakakuula bacimpela icaani pantu bacikontola icimuti icacifuma ku bacilatoola ifitwalo. Abacilatoola ifitwalo bacimpeela icimuti pantu bacitoba ilini ilyakupangila keeke yakwa nkashi yandi. Keeke yaciba no kuba yapa bwinga bwakwe. Nomba tapali ilini, tapali keeke, elyo kabili tapali no bupe. Nkashi yandi alaayalanda shani? "

##
Iŋombe yalilomba ubwelelo pali ubu buliili. Umulimi alisumine ukuti Vusi asende iŋombe nga ubupe bwakwa nkashi yakwe. Efyo Vusi akonkenyepo.

##
Lelo iŋombe yalibutwike no kubwelela ku mulimi ilyo inshita ya kulya icakulya ca mulalilo yafikile. Vusi nao alilubile pa bulendo bwakwe. Aafikile ku bwinga bwakwa nkashi yakwe ubushiku saana. Abaitilwe ku bwinga ninshi nabatampa no kulya.

##
"Nalacita shani?" efyailishenye Vusi. "lIya ŋombe ibutwike yaciba buupe, pa caani bakakuula bampeele. Bakakuula bacimpeela icaani pantu bacikontola icimuti icacifuma ku bacilatoola ifitwalo. Abacilatoola ifitwalo bacimpeela icimuti pantu bacitoba ilini lyakupangila keeke. Keeke yaciba no kuba yapa bwinga. Nomba tapali ilini, tapali keeke, kabili tapali no bupe."

##
Nkashi yakwa Vusi alikutumene panshita iitali, elyo asosa ati, "Nshisakamene pa fyabupe, nangu pali keeke! Nintemwe pantu bonse tuli kuno kabili tuli abansansa. Nomba fwaleni ifyakufwala fyenu ifisuma tusefye ubu bushiku!" Nacine efyo Vusi aacitile.

##
* License: [CC-BY]
* Text: Nina Orange
* Illustration: Wiehan de Jager
* Translation: Agnes Chileshe Chibamba
* Language: bem
