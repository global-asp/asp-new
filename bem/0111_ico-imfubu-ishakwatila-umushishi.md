# Ico imfubu ishakwatila umushishi

##
Ubushiku bumo, kalulu aile aleenda mu lulamba lwa mumana.

##
Imfubu nayo eko yaali, yaletandala no kulya umulemfwe uusuma saana.

##
Imfubu tayamwene ukuti Kalulu nao eko ali, epakumunyanta pa kuulu. Kalulu ayambile ukupundilila imfubu. "Iwe Mfubu! Taulemona ukuti naunyanta pa kuulu?"

##
Imfubu epakulomba ubwelelo kuli Kalulu. "Njelelako, nshacikumona. Napaapaata njelelako!" Nomba Kalulu taaleefwaya no kumfwa ifyo yaaleelanda, epakukalipila Mfubu ati, "Wacicitafye umufulo! Ubushiku bumo ukacimona, nkakulimuna!"

##
Kalulu epakuya mukufwaya Mulilo no kumweba ati, "Kabiye oce Mfubu nga afuma mu meenshi aisa mu kulya icaani. Acinyanta!" Mulilo epakwasuka ati, "Takuli bwafya mune Kalulu, nalacita ifyo fine."

##
Panuma ya kashita akanoono, imfubu yaleelya icaani ukutali na mumana, "uuuu" Mulilo abilimuka mu lubingu. Ulubingu epakwamba ukooca umushishi wakwa Mfubu.

##
Imfubu epakwamba ukulila no kubutukila ku menshi. Mulilo alyoceele umushishi wakwa Mfubu onse. Mfubu akonkenyepo ukulila ati, "Umushishi wandi wapya! Umushishi wandi onse waya! Umushishi wandi ubusuma!"

##
Kalulu alitemenwe ukuti umushishi wa mfubu walipya. Mpaka na leelo, mukutina umulilo, imfubu taiya kutali na meenshi.

##
* License: [CC-BY]
* Text: Basilio Gimo, David Ker
* Illustration: Carol Liddiment
* Translation: Sandra Mulesu
* Language: bem
