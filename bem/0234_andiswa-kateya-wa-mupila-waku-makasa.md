# Andiswa kateya wa mupila waku makasa

##
Andiswa aaleetamba abalumendo baleeteya umupila waku makasa. Aaleekabila ukuteya na beena. Aalilombele bakafundisha ba mupila nga kuti bamusuminisha ukuteyako.

##
Bakafundisha baabikile amaboko mu musana. Basosele ati, "Pano pa sukulu, abalumendo bekafye ebasuminishiwa ukuteya umupila waku makasa."

##
Abalumendo bamwebele ukuya mu kuteya umupila waku minwe. Baasosele ukutiila umupila waku minwe ewabakashana. Andiswa aalifulilwe.

##
Ubushiku bwakonkelepo, isukulu lyali no kuteya ubwangalo bwamupila waku makasa uukalamba. Bakafundisha baalisakamene pantu umulumendo uwaishibishe ukuteya umupila aalifililwe ukuteya pantu aalilwale.

##
Andiswa aabutukiile kuli bakafundisha no kubapaapaata ukuti bamusuminishe ukuteyako umupila. Bakafundisha tabaishibe ifyakucita. Lelo basukile basuminisha Andiswa ukuteyako umupila.

##
Ubwangalo bwalikosele. Tapaali abaingisheko akakato mpaka inshita ya kutuusha.

##
Mu cipande ca bubili icabwangalo, Andiswa aalisendele umupila. Aalibutukishe saana ukulungama ku cipanda. Andiswa aalipantishe umupila no kwingisha akakato.

##
Ibumba lyalitemenwe nganshi. Ukutula pali bulya ubushiku, abakashana baalibasuminishe ukuteya umupila waku makasa.

##
* License: [CC-BY-NC]
* Text: Eden Daniels
* Illustration: Eden Daniels
* Translation: Felix Mwila
* Language: bem
