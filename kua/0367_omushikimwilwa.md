# Omushikimwilwa

##
Olomakaya, na Helao ota i kodoolopa naina. Okuhole okuya kodoolopa. Odoolopa oihafifa! Oku na oinima ihapu, iwa nokutala.

##
Helao okukwete meenyala daina a diinina. Engungo lovanhu otali pingafana navo.

##
Ope na ovashingifi tava landifa oihongomwa iwa.

##
Ounduli vanini va hongwa moiti. Oofimbi noinyengele va longwa meedalate neendjeva domaluvala.

##
Okwa uda sha. Ongovela iwa yeimbilo ‘Amazing Grace’ (Onghenda i kumwifa). Okwa fikama a pwilikine. Openi ta i dilile? Ongovela otai linyenge ya fa omunhu ta shiki omwilwa u na eenote deimbilo ‘Amazing Grace.’

##
“Inandi uda nande onale omwilwa muwa ngaashi ou,” osho a diladila ye mwene.

##
Okwa enda mokati kovanhu. Okwe mu mona! Omulumenhu. Mwene wewi eli tali shiki omwilwa. Ovanhu otava tula oimaliwa ikukutu mokandooha kanini ke li komesho yomulumenhu.
Ashike… ope na sha sha puka…

##
Omushikimwilwa ita tale kovanhu. Ye ita tale koimaliwa. Ye ita tale kusha. Ota kufa oimaliwa ikukutu oyo yi li mokandooha ndele tei tula melimba lae loshikutu.

##
Helao okwa dakamena mo omushikimwilwa omesho. “Mbela omupofi.”
Helao ina mona nande onale omunhu a pofipala. Oku udite a tila. Okwa kwata moshikutu shaina neendelelo ndele ta pula ta nongofola, “Meme omulumenhu oo omupofi?”

##
Ina okwa kufa eke laye, “Ehee,” ye ta nyamukula. “Heeno, ye omupofi.”
“Tala, ye oku na okati ka toka. Ovapofi vahapu ohava kala ve na outi vatoka. Oha longifa okati aka ke mu wilike opo pe na omalambo osho yo omainda.”

##
“Kodoolopa okwe ya ko ngahelipi nee? Okwa enda mo nee ngahelipi mokati kovanhu omo?” Helao ta pula.

##
Ina te mu lombwele, “Kashiimba ope na oo he mu kwafele moku enda enda. Ohatu ifana omunhu oo omuwiliki.”

##
Otava ende va yuka ponhele yoinamwenyo. Omalamba omopate okwa lunduluka ndele taa ningi a twima omafo, eetuwa oda kanghama novaendi vokolupadi tava tauluka ondjila.

##
“Tala omundilo u twima omafo. Ngeenge u twima omafo otashi ulike kutya omito oyaamenwa okutauluka ondjila. Moilongo imwe omu na omawi taa londwele,” Ina te mu lomwbele. “Ngeenge ovapofi tava udu omawi aa, ove shi shi kutya osha amenwa okutauluka ondjila.”

##
Ova kala omutumba pomwiidi wa hapa nawa womonhele yoinamwenyo, ndele tava tale ovanhu ovo tava piti po.
“Ovapofi vamwe ove na ovawiliki veembwa. Eembwa edi oda deulilwa okuwilika oovene. Ndele, eembwa edi odi na ondilo unene. MoNamibia omu na eembwa-wiliki dishona.”

##
“Ita dulu okutala o TV yomudidimbe,” Helao tati.
“Ota dulu okupwilikina oTV yomudidimbe noradio yoovene,” Ina te mu lomwele. “Ovapofi ohava udu oinima nawa ve dule ava hava mono ko.”

##
“Ndele ye iha dulu okulesha omambo noifokundaneki,” Helao ta ti.
“Ope na omambo a shangwa meendada dovapofi. Ponhele yoitya ya nyanyangidwa nohinga, ope na ounghulukutu vokuninga eendada. Osha fa okuode’.”

##
“Ota dulu okulesha ngahelipi ye e he wete ko?”
“Oha lesha neenyala dae. Oha udu ounghulukutu nominwe daye ngaashi ashike ove ho mono eendada nomesho oye.”

##
Helao okwa kumwifa kokudiladila kutya ovapofi otava dulu okulonga oilonga yakeshe efiku ngaashi okuenda enda modoolopa, okushika omaimbilo neemwilwa, nokulesha.

##
Ina okwe mu lombwela, “Eyooloko alike olo li li pokati koye nomupofi olo eli kutya, ove oto dulu okumona ko, omupofi ita dulu okumona ko.”
“Ame ohandi dulu okumona ko, ndele itandi dulu okushika omwilwa muwa ngaashi womupofi,” Helao te liyolaifa.

##
* License: CC BY-NC-SA
* Text: Magda Swartz
* Illustration: Petrus Amuthenu
* Translation: Aletta Shikukumwa
* Language: kua
