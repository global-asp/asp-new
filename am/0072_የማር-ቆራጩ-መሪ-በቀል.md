# የማር ቆራጩ መሪ በቀል

##
ይህ የማር ቆራጩ መሪ የነገደና ገላግሌ የተባለ ገብጋባ ወጣት ታሪክ ነው፡፡ አንድ ቀን ገላግሌ አደን ላይ ሳለ የነገደን ጥሪ ሰማ፡፡ ገላግሌ ማርን አስቦ ጎመዠ፡፡ ከራሱ በላይ ባሉት የዛፍ ቅርንጫፎች ወፉን እስኪያየው ድረስ እየፈለገ ቆም ብሎ በጥንቃቄ አደመጠ፡፡ ‹‹ችክ፣ ችክ፣ ችክ›› በማለት ወደ ቀጣዮቹ ዛፎች እየበረረ ትንሹ ወፍ ጮኸ፡፡ ገላግሌ መከተሉን እርግጠኛ ለመሆን ቆም እያለ እያየ ‹‹ችክ፣ ችክ፣ ችክ›› እያለ ተጣራ፡፡

##
ከግማሽ ሰዓት በኋላ ከአንድ ትልቅ ሾላ ጋ ደረሱ፡፡ ነገደ በቅርንጫፎቹ መካከል የሚያደርገውን አጥቶ ቱር ቱር አለ፡፡ ካንዱም ቅርንጫፍ ላይ ተረጋግቶ ራሱን ወደ ገላግሌ ዘንበል አድርጎ ‹‹ይሄውና! አሁን ና! ይህን ያህል ምን አቆየህ?›› የሚለው መሰለ፡፡ ገላግሌ ከዛፉ ስር ምንም ንቦች አልታዩትም፤ ነገደን ግን አምኖታል፡፡

##
ስለዚህ ገላግሌ የማደኛ ጦሩን ከዛፍ ስር አስቀምጦ ደረቅ እንጨቶችን ለቀመና እሳት አቀጣጠለ፡፡ እሳቱ በደንብ ሲቀጣጠል አንድ ረጅም ደረቅ እንጨት በእሳቱ መካከል አደረገ፡፡ ይህም እንጨት ሲነድ ብዙ ጭስ የሚወጣው ዓይነት ነበር፡፡ በእሳት ያልተያያዘውን የእንጨቱን ጫፍ በጥርሱ ይዞ ዛፍ ይወጣ ጀመር፡፡

##
ወዲያውኑም የንቦች ድምጽ ጎልቶ ተሰማው፡፡ በዛፉ ግንድ ላይ ካለ ቀዳዳ ነበር እየወጡ ያሉት - ከቀፏቸው፡፡ ገላግሌም ከቀፎው ሲደርስ በመቀጣጠል ላይ ያለውን የእንጨቱን ጫፍ ወደ ቀዳዳው ጨመረው፡፡ ንቦቹም ተናደው መውጣት ጀመሩ፡፡ ጭሱንም ስላልወደዱት በረው ጠፉ - ገላግሌንም ነደፉት!

##
ንቦቹም እንደወጡ ገላግሌ እጆቹን ወደ ቀፏቸው አስገባቸው፡፡ በጥሩ ማር የተሞላ ብዙ ከባባድ እጭም አወጣ፡፡ በትከሻውም ላይ ካነገተው ኮረጆ አስቀመጠውና ከዛፉ መወረድ ጀመረ፡፡

##
ነገደ ገላግሌ የሚሰራውን እያንዳንዱን ነገር በጉጉት እየተከታተለ ነበር፡፡ ለማር ቆረጣ ስለመራው በማመስገን ከያዘው ማር ትንሽ ቆረጥ አድርጎ እንዲሰጠው እየጠበቀ ነበር፡፡ ነገደ ከቅርንጫፍ ቅርንጫፍ ለመሬት ቀረብ ብሎ ይዘዋወር ጀመር፡፡ በመጨረሻም ገላግሌ ከዛፉ ወረደ፡፡ ነገደም ከአጠገቡ ካለ ድንጋይ ላይ ተቀምጦ ሽልማቱን ይጠብቅ ጀመር፡፡

##
ገላግሌ ግን እሳቱን አጥፍቶ፣ ጦሩን አንስቶና ወፉን ረሰቶ ወደቤቱ መሄድ ጀመረ፡፡ ነገደም በንዴት ‹‹ቪከ - ቶር! ቪክ - ቶር›› ሲል ተጣራ፡፡ ገላግሌም ቆም ብሎ ትንሹ ወፍ ላይ አፈጠጠበትና ጮክ ብሎ ሳቀ፡፡ ‹‹ትንሽ ማር ፈለገህ ነው፣ ነው አይደል፤ ወዳጄ? አሃ! ግን ስራውን ሁሉ እኮ እኔ ነኝ የሰራሁት፤ የተነደፍኩትም እኔው ነኝ፡፡ ታዲያ ከዚህ ማር ለምን እሰጥሃለሁ?›› አለው፡፡ ነገደም ተናደደ፡፡ እንደዚህ መደረግ አልነበረበትም! መበቀል ግን አለበት፡፡

##
አንድ ቀን በድጋሚ፣ ከብዙ ሳምንታት በኋላ ገላግሌ ነገደ ማር ሊጠቁመው ሲጠራው ሰማ፡፡ ያንን ጣፋጭ ማር አስታውሶ ወፉን በጉጉት ይከተለው ጀመር፡፡ ገላግሌን በጫካው ጠርዝ ከመራው በኋላ ነገደ በአንድ እሾሃማ ዛፍ ስር ለማረፍ ቆመ፡፡ ‹‹አሃ፣›› ‹‹ቀፎው በዚህ ዛፍ ላይ መሆን አለበት›› ሲል ገላግሌ አሰበ፡፡ እሳቱን በፍጥነት አያይዞና የሚያያዘውን እንጨት በፉ ይዞ ዛፉን ይወጣ ጀመር፡፡ ነገደም ተቀምጦ ይከታተል ጀመር፡፡

##
ገላግሌ የተለመደውን የንቦች ድምጽ ለምን እንዳልሰማ እያሰበ ዛፉ ላይ ወጣ፡፡ ‹‹ምናልባት ቀፎው በጣም ጥልቅ ቦታ ላይ ይሆናል ያለው›› ሲል ለራሱ አሰበ፡፡ ወደሌላ ከፍ ወዳለ ቅርንጫፍ ላይ ወጣ፡፡ ያገኘው ነገር ግን ቀፎ ሳይሆን ፊት ለፊት የመጣችበትን ነብር ነበር! ነብሯ እንቅልፏን ሳታስበው ስላቋረጣት በጣም ተናደደች፡፡ ዓይኖቿን ጠበብ አድርጋ፣ አፏን ከፍታ፣ትላልቅና ሹል ጥርሶቿን አገጠጠችበት፡፡

##
ነብሯ ለቀም ሳታደርገው ገላግሌ ከዛፉ በፍጥነት መውረድ ጀመረ፡፡ በፍጥነቱም የተነሳ አንዱን ቅርንጫፍ ስቶት መሬት ላይ ክፉኛ ወድቆ ቁርጭምጭሚቱ ዞረ፡፡ በተቻለው መጠን በፍጥነት እያነከሰ ሄደ፡፡ ዕድሉ ረድቶት ነብሯ እንቅልፍ ስለተጫናት አላሳደችውም፡፡ ነገደ፣ የማር ቆራጩ መሪ፣ በቀሉን ተበቅሏል፡፡ ገላግሌም ትምህርት ቀስሟል፡፡

##
ስለዚህ የገላግሌ ልጆች የነገደን ታሪክ ሲሰሙ ለዚያ ትንሽ ወፍ አክብሮት አላቸው፡፡ ማር በቆረጡ ቁጥር ለማር ቆራጩ መሪ ከነእጩ ብዙ ቆረጥ አድርገው መስጠታቸውን ያረጋጣሉ፡፡

##
* License: [CC-BY]
* Text: Zulu folktale
* Illustration: Wiehan de Jager
* Translation: Mezemir Girma
* Language: am
