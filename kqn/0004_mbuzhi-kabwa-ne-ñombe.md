# Mbuzhi, Kabwa ne Ñombe

##
Mbuzhi, Kabwa ne Ñombe besampile bumbai. Juuba jimo baile palwendo mukamotoka katakisi.

##
Byobafikile kobailenga, dalaivwa wibambijile amba bapane mali alwendo lwabo. Ñombe aye wapaine mali alwendo lwanji.

##
Kabwa naye wapaine mali anji alwendo kabiji wabikilepo ne akwabo peulu, mambo kechi wajinga namali acheechene.

##
Kimye dalaivwa kyoakebelenga kupa kabwa mali anji akyengi, Mbuzhi wanyemene kwakubula kupana mali alwendo.

##
Dalaivwa wazhingijile bingi. Waendeshele motoka nekuya kwakubula kumupa Kabwa kyengi anji.

##
Nanchi kyomumwena kabwa kunyemena kumotoka ne kusumbila mumotoka. Kabwa ukeba kyengi yanji kwidalaivwa yoabujile kumupa.

##
Mbuzhi unyema inge waumvwa kyongo kyamotoka. Uchiina kumukasa mambo kechi wapaine mali alwendo lwanji ne.

##
Pano Ñombe aye kechi waakamwane inge motoka ibena kwiya. Ñombe wenda pachepache pakwabuka mukwakwa mambo wayuka amba wapaine mali anji alwendo onsetu.

##
* License: [CC-BY]
* Text: Fabian Wakholi
* Illustration: Marleen Visser, Ingrid Schechter
* Translation: Ruth Kapamba, Mwitila Ntabo
* Language: kqn
