# Anansi ne Mpoto ya Maana

##
Kala kene bantu kechi bayukile bintu biji byonse ne. Kechi bayukile byakubyala bijimwa, kusona bivwalo nangwa byakubunda byela ne. Ka lesa kacheeche ka jizhina ja Nyame kaajinga mwiulu kokaajinga namaana onse apano ntanda. Ake kalesa kalamine ano maana mumpoto yakubumba nabuchimba.

##
Juuba jimo, Nyame walangulukilepo kumupa Anansi aya mpoto ya maana. Nanchi kimye kyonse Anansi kyoatajilengamo mumpoto yakubumba, wafunjijileko kintu kyakatataka kikwabo. Kino kyamulengelanga bingi kusangalala!

##
Namambo akwitemwa, Anansi walangulukile amba, "Nsakufya bulongo aye mpoto peulu ya kichi kyalepa. Kuuba bino kukalengela amba aye mpoto yamaana onse ikekaletu yami bunke!" Anansi wazhingile lonzhi walepa wakashila ne ku mpoto ya maana kabiji nekukashila kujivumo. Watendekele ne kukanjila ku kichi. Kyamushupile bingi kukanjila kukichi mambo mpoto yamukozhezhenga mumanungo pakukanjila kimye kyonse.

##
Anansi kimye kyonse kyoakanjilanga kukichi, mwananji wamulume mwanyike waimananga munshi yakichi nakumona bibena kukanjila bashanji. Mwana wibepwizhe bashanji amba, "Nanchi kechi kyafwainwa kupeela kukanjila kukichi inge mwakashila mpoto munyuma nenyi?" Anansi waesekele kukashila mpoto yamaana munyuma kabiji kyamupelejileko bingi kukanjila.

##
Muka kimyetu kacheeche wafikile ne peulu ya kichi. Bino waimene ne kulanguluka amba, "Amiwa nalangulukile namba yami nafwainwatu kwikala namaana onsetu, pano bino mwanami wamwekana kwikala namaana kunkila!" Panyuma yakulanguluka bino, Anansi wazhingijile bingi kabiji wataile mpoto yamaana munshi yakichi.

##
Mpoto yaponene panshi ne kulajika. Nanchi maana afumine mu mpoto kabiji muntu yense waikele na maana. Akino kyalengejile ne bantu kufunda byakujima, kusona byakuvwala, kubunda byela ne bikwabotu byobayuka kuuba.

##
* License: [CC-BY]
* Text: Ghanaian folktale
* Illustration: Wiehan de Jager
* Translation: Ruth Kapamba, Mwitila Ntabo
* Language: kqn
