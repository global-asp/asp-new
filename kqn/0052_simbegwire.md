# Simbegwire

##
Kimye baina Simbegwire bafwile, aye wajinga biingi na bulanda. Bashanji Simbegwire baesekele biingi na ngovu kumulama bulongo mwanabo. Pachepache batendekele kusangalala jikwabo kwakubula baina Simbegwire. Kimye kyonse lukelo baikalnga na kwisamba pa byo basa kuba mujoja juuba. Kimye kyonse mabanga batekaanga kajo ka mulajilo pamo. Panyuma yakovwa bijilo, bashanji Simbegwire bamu kwashangako kuba miingilo ya ku sukulu ya kubila ku nzubo.

##
Juuba jimo bashanji Simbegwire babwelele ku nzubo kimye kyo babula kufikilapo kimye kyonse."ujipi mwanami?" ba ichiile.Simbegwire wanyemejile bashanji.Waimeene byo amwene amba bakwata kuboko kwa mwanamukazhi. "beena kukeba uyuke uno muntu wapusanako, mwanami.Uno ke Anita,"ba ambile na kumwemwesela.

##
"Byepi Simbegwire, bashobe bambula byavula pe obewa," Anita waambile. Pano kechi wamwemwesejile nangwa ku kwata kuboko kwa mwanyike wa mukazhi. Bashanji Simbegwire batemenwe biingi ne kusangalala. Bashilangene pabyo abo basatu bakekalanga pamo nebyo bwikalo bwabo bukawama. "Mwanami, naketekela usa kumuswa Anita nobe inobe," baambile bashanji.

##
Bwikalo bwa kwa Simbegwire bwa pimpwilwe. Kechi wajingapo na kimye kya kwikalapo nabashanji kimye kya lukelo. Anita wamupanga mingilo yavula yapa nzubo kyakuba amba wakankalwanga ne kuba mingilo yaku sukulu mabanga. Wayanga na kulala pa nyuma yakuja kajo ka mabanga nangwa ka mulaajilo.Kyamutekeneshangatu ke mweemba wa mushijile bainanji. Bashanji Simbegwire kechi bamwenga amba mwaanabo amba kechi wasangalala ne.

##
Pakupitapo ba ng'ondo bacheche, bashanji Simbegwire bebabujile amba bakafumapo pa nzubo ka kimye kacheche. "Nkayanga ku mingilo," baambile. "Mino nayuka mukelama bulongo." Simbegwire wa tamishe pa menso, bino bashanji kechi bamwene ne. Anita aye kechi waambile kintu. Naye kechi watemenwe ne.

##
Bintu bya tamijileko kwi Sambigwire. inge kechi wapwisha mingilo yapa nzubo nangwa wijizhang'anya, anita wa mupumanga. Ne kimye kya kuja kajo kaku lajilapo, uno inetu wajanga kajo kavula kushilako Sambegwire bukuku. Kimye kyonse pakulala, Sambegwiri wajilanga ne ku kwachijila mweemba wa mushijile bainanji.

##
Juuba jimo lukelo Simbegwire kechi wabukile bukiji ne. "Obewa nkope!" Anita wabijikile. Wamukokele Simbegwire kufuma mu mwanya. Mweemba wanji wawama wakobele mu musumali ne kutabuka pabiji.

##
Simbegwire waumvwine biingi kutama. Wafukwile kunyema ne kufuma pa nzubo. Wasendele bipimvwa bya mwemmba wa bainanji,walongele kajo kabiji wafumine ne pa nzubo. Walondejilenga jishinda mwaile bashanji.

##
Byokyafikile mabanga, wa kanjijile ku kichi kya lepa kwipi na mukola ne kunengezha pa kulaala mu misampi. Byo alajilenga watendekele kwiimba. "Maama, maama, maama, mwansha mwabunke. Mwanshile kabiji ke mwabwela ne. Ba taata baleka ku ntemwa. Maama mukeya kimye ka? Mwansha buunke."

##
Juuba ja londejilepo, Simbegwire waimbile lwimbo jikwabo. Ba mainetu byo baishile kuchapa bivwalo ku kakola, baumvwine lwiimbo wa bulanda saka afuma ku kichi kyalepa. Balangulukile amba kampe mwela ubena ku lelaula mabula kabiji batwajijile ne mingilo yabo. Pano umo inetu watelekeshe biingi bulongo ku uno lwiimbo.

##
Uno inetu watajile bingi mu kichi. Byo amwene mwanyike wamukazhi ne bipimvwa byanji bya mweemba wajijile, "Simbegwire, mwana kolojami!" Bainetu bakwabo balekele kuchapa ne ku kwasha Simbegwire kufuma ku kichi.Banyenga ya bashanji bamupakete ne kumu tekenesha.

##
Banyenga ya bashanji bamu sendele Simbegwire ku nzubo yabo. Ba mupele Simbegwire byakuja byapyana ne ku muvweta bulongo mu mweemba wa bainanji. Abwa bufuku Simbegwire wajijile byoaile na kulaala. Bino yajinga mipolo ya lusekelo. Wayukile amba ba nyeenga ya bashanji baka mulama.

##
Bashanji Simbegwire byo ba bwelele ku nzubo, bataine mu kibamba moalaalanga ufwamo. "Kiika kya mwekele, Anita?" Bashikizhe na muchima wa bulanda. Uno inetu walumbulwile amba Simbegwire wanyema. "Nakebelenga amba ampe mushingi," waambile. "Pano mino kampe nakizhizhemo." Bashanji Simbegwire balupukile mu nzubo ne kuya mwaya kakola. Batwajijile ne kuya ku muzhi waba nyenga yabo na kukeba kuyuka inge ba mwenepo Simbegwile.

##
Simbegwire wa kailenga ne bavyala banji byo amwene bashanji paleepa. Waumvwine moyo amba kampe basakumu kajipila, onkao mambo wanyemejile mu nzubo ne kufyama. Bino bashanji kwiaye ne ku mwambila amba, "Simbegwire, witaina inobe wakishinka. Umo wakutemwa kabiji wa kuyuka byouji. Nasekela mwi obewa kabiji na kutemwa." Baswang'ene amba Simbegwire wikalanga neba nyenga ba bashanji.

##
Bashanji ba mupempulanga mooba onse. Mwayanga mooba, baile na ku mupempula ne Anita. Anita wakwachile kuboko kwakwa Simbegwire. "Ndekeleko mambo, nalubankenye," Anita waambile. "Wafwainwa kunswisha ngeseke jikwabo nyi?" Simbegwire watajile bashanji bajina kilungi kya milaangwe. Simbegwire wanyamukile ne kupakata Anita.

##
Mulungu walondejilepo, Anita waichile Simbegwire ne bavyala banji ne bashanji nkazhi ku nzubo na kujila pamo. Anita wanengezhezhe konse kajo ko atemenwe kuja Simbegwire. Kabiji ne bonse bajile ne kwikuta. Banyike baile na ku kaya kabiji ne bakulumpe besambilenga. Simbegwire waumvwine bulongo ne kubula moyo. Kabiji wafukwile amba katataka aka bwele ku nzubo nakwikala na bashanji ne bainanji bakushinda

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Ruth Kapamba, Mwitila Ntabo
* Language: kqn
