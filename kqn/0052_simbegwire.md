# Simbegwire

##
Simbegwire waumvwine bingi bulanda kimye kyafwile bainanji. Bino bashanji Simbegwire baesekele bingi nangovu kumulama bulongo mwanabo wamukazhi. Pachepache batendekele kusangalala jikwabo kwakubula bainanji Simbegwire. Kimye kyonse lukeelo baikalanga nakwisamba pa byobakoba juuba jikalondelapo. Kimye kyonse mabanga bateekanga kajo kamulajilo pamo. Panyuma yakovwa bijiilo, bashanji Simbegwire bamukwashangako kuuba mingilo ya kusukuulu.

##
Juuba jimo bashanji Simbegwire kechi babwelele kunzubo bukiji nobe byonka byobaubanga kimye kyonse ne. "Baipwizhe amba, "Ujipi mwanami? Simbegwire wanyemejile kuba shanji. Simbegwire waimenetu zhoo byoamwene amba bashanji bakwachile kuboko kwa babakazhi. Ba shanji bamulumbulwijile amba, "mwanami mbena kukeba namba uyuke uno muntu wakilamo kunema. Uno muntu jizhina janji ye Anita," ba ambile nakumwemwesela.

##
"Byepi Simbegwire, bashobe bambula bintu byavula bingi pe obewa," Anita waambile. Bino Anita kechi wamwemwesejile nangwa kukwata kuboko kwakwa Simbegwire ne. Bashanji Simbegwire batemenwe ne kusangalala bingi. Besambile pabwikalo bwabo bwakulutwe bonse basatu. Ba shanji bamwambijile mwanabo amba, "Mwanami, naketekela usa kwibaswa ba Anita kwikala bainobe."

##
Bwikalo bwa kwa Simbegwire bwa pimpwilwe. Kechi wajingapo na kimye kyakwikalapo nabashanji kimye kya lukeelo ne. Ba Anita bamupelenga mingilo yavula yapa nzubo kyakuuba keakankalwe ne kunemba mingilo ya kusukuulu mabanga namambo akukooka. Simbegwire wayangatu nakulaala panyuma yakuja kajo ka mabanga. Kyamutekeneshangatu kemwemba wanji wawama wamushijile bainanji. Bino ba shanji Simbegwire kechi bayukile amba mwanabo wajinga nabulandane.

##
Pakupitapo ba単ondo bacheeche, bashanji Simbegwire babujile Simbegwire ne bainanji amba bakafumapo panzubo moba aavula. Bebalaile amba "nkayanga ku mingilo. Bino nayuka mukelamatu bulongo." Simbegwire wamwesheshe kilungi kyabulanda, bino bashanji kechi bamwene ne. Anita aye kechi waambilepo kintu kiji kyonse ne. Kabiji kechi wamwemwesheshe kiji kyonse nangwa kubula kusangalala ne.

##
Simbegwire bintu byayilengatu nakutaminako. Inge kechi wapwisha mingilo yapa nzubo nangwa wijizha単anyako, Anita watendekele kumupuma. Kimye kyakuja kajo kamabanga, Anita wajanga kajo kaavula kumushilako Simbegwire bukuuku. Kimye kyonse pakulaala, Simbegwire wajilanga aku saka akumbachila mwemba wamushijile bainanji.

##
Juuba jimo lukeelo, Simbegwire kechi wabukile bukiji ne. "Obewa nkope!" Anita wabijikile. Wamukokele Simbegwire kufuma mumwanya. Mwemba wanji wawama wakobele mumusumali kabiji watabukile ne kwabanapo pabiji.

##
Simbegwire waumvwine bingi kutama. Walangulukile kunyemapo pa nzubo. Wasendele bipimvwa byamwemba wamupele bainanji, walongele kajo kabiji wafuminepo pa nzubo. Walondejilengatu jishinda mwailenga bashanji.

##
Byokyafikile kimye kya mabanga, wakanjijile ku kichi kyalepa kwipi namukola ne kunengezha pakulaala mumisampi. Saka akyangye kulaala watendekele kwimba lwimbo amba. "Maama, maama, maama, mwansha mwabunke. Mwanshile kwakubula kubwela ne. Ba taata kechi bantemwa byobantemenwe ne. Maama nanchi mukabwela 単anyi kimye? Mwansha bunke."

##
Juuba jalondejilepo, Simbegwire waimbilenga yenka uno lwimbo jikwabo. Bainetu baishile nakuchapa bivwalo kukakola, baumvwine muntu saka emba lwimbo wa bulanda kufuma kukichi kyalepa. Balangulukile amba kampe mwelatu wasunkanyinyenga mabula kabiji batwajijile na mingilo yabo. Bino umo inetu watelekeshe bingi bulongo ku uno lwimbo.

##
Uno inetu watajishishe bingi kukichi. Wamwene mwanyike wamukazhi ne bipimvwa byanji bya mwemba saka abena kujila. Ponkapo wabijikile amba, "Simbegwire, mwana kolojami wamulume!" Bainetu bakwabo balekele kuchapa ne kukwasha Simbegwire kwikila kukichi. Ba shanji-nkazhi bamukumbachile kabiji baesekele kumutekenesha.

##
Ba shanji-nkazhi bamusendele Simbegwire kunzubo yabo. Ba mupeele Simbegwire byakuja byakaba ne kumuvweta bulongo mumwemba wa mupeele bainanji. Abwa bufuku Simbegwire wajijile bingi saka akyangye kuponena mutulo. Bino wajijilenga mipolo yalusekelo. Wayukile amba ba shanji-nkazhi bakamulama bulongo.

##
Ba shanji Simbegwire byo babwelele kunzubo, batainetu mu kibamba moalaalanga ufwamo. "Kika kyamwekele, Anita?" Bashikishe na muchima wa bulanda. Anita walumbulwile amba Simbegwire wanyemene. "Nakebelengatu namba a anemekenga," wakumbwile. "Kampepo nakizhizhemo bukaji." Ba shanji Simbegwire balupukile munzubo ne kuya mwaya kakola. Batwajijile kuya kumuzhi waba nyenga yabo nakukeba kuyuka inge ba mumwenepo Simbegwire.

##
Simbegwire wakailenga nabavyala banji kimye kyoamwene bashanji paleepa. Waumvwine moyo amba kampe ba shanji basa kumukajipila. Onkao mambo, wanyemejile munzubo nakufyama. Bino ba shanji bayile koajinga ne kumwambila amba, "Simbegwire, kyawama watanapo bainobe bawama muchima. Bano bakutemwa kabiji bakuyuka byouji. Nji bingi nalusekelo neobewa kabiji nakutemwa." Baswa単ene amba Simbegwire ekalenga naba shanji-nkazhi monka moakebela.

##
Ba shanji bayanga nakumupempula moba onse. Juuba jimo ba shanji baile nakumupempula saka bajine Anita. Anita wakwachile kuboko kwakwa Simbegwire. "Ndekeleko mambo, nalubankenye," Anita waambile. "Kana wakonsha kunswisha ngesekeko jikwabo nyi?" Simbegwire watajile ba shanji nakilungi kya bulanda. Simbegwire wanyamukile pachepache ne kukumbata Anita.

##
Mulungu walondejilepo, Anita waichile Simbegwire, bavyala banji ne ba shanji-nkazhi kunzubo na kujiila byakuja pamo. Anita wanengezhezhe konse kajo ko atemenwe kuja Simbegwire kabiji bonse bajile nekwikuta. Banyike baile na kukaya bino bakulumpe besambilenga. Simbegwire waumvwine bulongo ne moyo wapwile. Nanchi wafukwilepo kubwela kunzubo nakwikala na ba shanji ne bainanji bakumushinda.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Ruth Kapamba, Mwitila Ntabo
* Language: kqn
