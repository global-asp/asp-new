# Byaambile Ñenya Yakwa Vusi

##
Juuba jimo lukeelo, ba nkambo yanji Vusi bamwichile ne kumubuula amba, "Vusi, napopwela twala jino jike ku bansemi yobe. Bakeba kwijingijisha kulenga keeke mukatampe wapa masongola anyenga yobe."

##
Byoailenga ku bansemi yanji, Vusi wasambakene bansongwalume babiji saka batolaula bipangwa. Nsongwalume umo wamwangajile Vusi jiike ne kwijimaka kukichi. Ponkapo Jiike jaalajikile.

##
Vusi wajijile amba, "Kika kyowauba obewa Aja jike jajiinga jakulengela keeke. Keeke yebakusakanga kulenga wakufwainwa kwikala wapa masongola nyenga yami. Pano Nyenga yami ukamba ambaka inge kwabula kwikalako keeke wapa masongola?"

##
Bansongwalume baumvwine bibi pamukeyu yebaambijile Vusi. Kafwako byotwakonsha kuuba pa mambo akeeke ne, nanchi twibapatu ba nyenga yobe awe mukombo wakwendelako. Ponkapo Vusi watwajijile na lwendo lwanji.

##
Mujishinda, wataine bashetu babiji babena kushimika nzubo. Shetu umo waipwizhe amba, "Obewa mwanyike nanchi twakonsha kwingijishako kyokyo kichi kyobe kyakosa nyi?" Bino kichi kyachimukile mambo kechi kyajinga kyakosa ne.

##
"Mwauba ka?" Vusi wajijiile. "Akyo kichi kyajinga bupe bwakwa nyenga yami. Bajikutolaulanga bipangwa bobaji kumpa kino kichi namambo akuuba baji kulala jiike jakulengela keeke. Keeke yebaji kusakanga kulenga wajinga wapa masongola anyenga yami. Pano kafwako jiike, keeke kabiji nebupe. Nanchi nyenga yami ukamba ambaka?"

##
Bashimikilenga nzubo baumvwine kutama pakuchimuna mukombo. Umo wamulume waambile amba, "Kafwako byotwakonsha kuuba pa mambo keeke, bino tusa kukupa nsono yakuvimbila ukape nyenga yobe." Vusi watwajijile na lwendo lwanji.

##
Mulwendo lwanji, Vusi wasambakene Njimi ne Ñombe. Kumvwa Ñombe waambile amba, "Ayo nsono kuwama, mwakonsha kumpapo tucheeche nje nyi?" Ñombe wajile nsono yonsetu mambo yakijilemo kunenkuma.

##
"Mwauba ka?" Vusi wajijiile. "Ayo nsono yajinga bupe bwa nyenga yami. Bashimika manzubo bobampele ino nsono mambo bamokwele kichi kyafumine kubatolawilenga bipangwa. Batolawilenga bipangwa bampele kino kichi mambo balajile jiike ja keeke wa nyenga yami. Keeke wajinga wapa masongola a nyenga yami. Pano kafwako jiike, kafwako ne bupe. Pano nyenga yami ukamba ambaka?"

##
Ñombe waumvwine kutama namambo amuchima wanji walwiso. Nanchi Njimi walangulukile kupa Vusi ñombe amba akape bupe nyenga yanji. Vusi watwajijile na lwendo lwanji.

##
Bino Ñombe wanyemene ne kubwela kwanjiminga Njimi pakimye kya kuja kajo ka mabanga. Akino kyalengejile Vusi kulubilamo kabiji wakelelwe kufika ku masongola a nyenga yanji. Watainwa benyi bobaichile kumasongola babena kuja ne kajo.

##
"Nsakuba byepi?" Vusi wajijile. "Awa ñombe wakunyema yewajinga kyabupe mukubwezha pansono yampele bashimikilenga mazubo. Bamashimikilenga manzubo bampele ino nsono mambo bamokwele kichi kyafumine kubatolawilenga bipangwa. Batolawilenga bipangwa bampele kino kichi mambo balajile jiike jakulengela keeke wa nyenga yami. Keeke wajinga wapa masongola a nyenga yami. Pano kafwako jiike, kafwako keeke ne bupe kafwako."

##
Nyenga wakwa Vusi walangulukilepo kakimye kabaya kabiji nekwamba amba, "Vusi nkasami, kena akamwa pabya bupe nangwa pa keeke ne! Kyawamatu kekya kuuba amba tuji pano kabiji twasangalala. Pano vwala bivwalo byobe byakipale, twayayi tusangalale pajino juuba!" Nanchi byobyo byaubile Vusi.

##
* License: [CC-BY]
* Text: Nina Orange
* Illustration: Wiehan de Jager
* Translation: Ruth Kapamba, Mwitila Ntabo
* Language: kqn
