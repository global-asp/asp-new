# Makonde aba Nkambo

##
Mashamba aba nkambo awamine bingi, mambo mwajinga mebele, luku ne makamba. Bino byawamishe pa byonse kemakonde. Nanchi nangwa ba nkambo bajinga na bankana baavula, nayukile namba yami batemwishishe kukila bonse. Bangitanga kunzubo yabo pa bimye byavula. Kabiji bambulangako ne bintu bikwabo byabufyamfya. Pano bino kwajinga kintu kimo kyabufyamfya kyobabujile kushilañena ne amiwa. Kuno kwajinga kufukika makonde.

##
Juuba jimo, namwene musansa yebatula pamute pangye ya nzubo yaba nkambo. Byonebepwizhe pauno musansa, bankumbwiletu amba, "Awa kemusansa wami wa mijiki." Kwipi namusansa, kwajinga mabula aavula amakonde ao ba nkambo obaalaulanga pakimye ne pakimye. Kino kyandengejile kusaka kuyuka. Nebepwizhe namba, "Nkambo nanchi mabula aka?" Bankumbwiletu amba, "Mabula ami amajiki."

##
Kyajinga kyalusekelo bingi kumona ba nkambo, makonde, mabula a makonde ne musansa. Ba nkambo ba ntumine ku ba maama nakwingila mingilo. Nebabujile namba, "Nkambo, ndekai ngikale pa kuuba monenga byomubena kunengezha..." "Kukosama koobe obewa mwanyike, ubaatu byonka byonakubula," bañambijile. Nanyamukile lubilo.

##
Byonabwelele, ba nkambo baikele pangye kwakubula musansa nangwa makonde. Nebepwizhe ba nkambo namba, "Nkambo, musansa uji pi, ne makonde onse aji pi..." Bino ba nkambo bankumbwile amba, "Aji mumpuzha yami ya majiki." Kyañumvwishishe bingi bibi.

##
Pakupitapo moba abiji, ba nkambo bantumine kuya nakwibaletela mukombo kukibamba kyakulalamo. Byonashinkwiletu kibelo, nanunkwile bwema bwa makonde apya. Mukibamba kyamukachi mwajinga musansa waba nkambo wa majiki. Bekifile bulongo kumwemba wakala. Nekinyamwine ne kununkula bwema bwawama.

##
Jiiwi ja ba nkambo jambazhimwine byobangichile. "Ubena kuuba ka? Pelawizha, ndetele mukombo kuno." Napelawizhizhe kutwala mukombo. Ba nkambo bangipwizhe amba, "Ubena kumwemwesela ka?" Jipuzho jabo jandengejile kuvuluka amba nkimwemwesela pa byonamwene mumpuzha yabo yamajiki.

##
Juuba jalondejilepo, ba nkambo byobaishile na kupempula ba maama, naile kunzubo yabo lubilo nakumona makonde jikwabo. Kwajinga kizanze kya makonde apya. Natolelemo jimo ne kwijifya mundeleshi. Panyuma yakutana musansa jikwabo, naile kunyuma ya nzubo ne kuja jikonde bukiji-bukiji. Jajinga jikonde jatobala kyakine kine jonkyangye kujapo kala.

##
Juuba jalondejilepo, ba nkambo byobajinga mu mumashamba, nabombokele ne kuya nakutala pa makonde. Nataine amba onsetu makonde apile. Nakankelwe kwikanya kabiji natolelemo makonde ana. Byonaendejilenga kumana na kuya kukibelo, naumvwine ba nkambo bakopola pangye. Nalangulukile byakufya makonde mundeleshi ne kulupuka.

##
Juuba jalondejilepo jajinga juuba jakisankanyi. Ba nkambo babukile lukeelo-keelo. Batwalanga makonde apya ne makamba nakupotesha kukisankanyi. Aja juuba kechi napelawizhizhe kuya nakwibapempula ne. Bino kechi nakonsheshe kwiba fyama kimye kyalepa ne.

##
Pajonkaja juuba mabanga ba maama, ba taata ne ba nkambo bangichile. Nayukile kine kintu kyobangichijile. Abwa bufuku byonalaajile, nayukile namba kechi nkabwezhapo jibiji kwiba, kuba nkambo, ku banse nangwa kubantu bakwabotu ne.

##
* License: [CC-BY]
* Text: Ursula Nafula
* Illustration: Catherine Groenewald
* Translation: Ruth Kapamba, Mwitila Ntabo
* Language: kqn
