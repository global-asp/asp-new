# Magozwe

##
Mu taunyi wa Nairobi, kwalepa na ku muzhi, kwajinga jibumba ja banyike ba balume babula malaalo. Baikalangatu byonkabyo. Juuba jimo lukelo,bano banyike paikile bisanswe pobalalanga mu mashika. Ba ambwile mujilo na ma peepala pakuba amba bomvweko kyuuya. Pakachi kabano banyike babalume pajinga Mungozwe. Yewanjinga mwanyike pabonse.

##
Bansemi bakwa Magozwe poba fwile, aye wajitu na myaka ya kusemwa itaanu. Wayile nakwikala ne ba mwisho yanji. Bano ba mwisho wanji kechi bateeleko maana ku uno mwaana ne. Kechi bamupanga kajo kafikilamo ne. Bamupanga nkito yakosa biingi.

##
Inge Magozwe wijizhang'anya nangwa kwipuzha ba mwisho ba mupumanga. Kimye Mungozwe kyo ashikishe ba mwisho yanji inge wakonsha kuya ku sukulu, ba mwisho yanji bamupumine ne kwamba amba, "Maana ufwao akufunda biji byonse." Panyuma ya myaka isatu yakuno kulamwa bibi, Mungozwe wanyemene kufuma kuba mwisho yanji. Watendekele kwikala naba kwabo babula malaalo.

##
Bwikalo bwakubula malaalo bwajinga bwa katazha kabiji banyike bavula baabalume babula malaalo bekala na lukatazho kutana kajo kapajuuba ne pajuuba. Bimye bimo beba kwatanga kabiji jikwabo beba pumanga. Inge babela, kafwako wakwi bakwasha. Jino jibumba ja ketekelanga mali acheche abatananga kufuma mukulomba, nemukupotesha ma peepala apulasitiki ne bintu bikwabo. Bwikalo bwa katezhe biingi na mambo akulwisha na mabumba akwabo akeba pakwikala mu taunyi.

##
Juuba jimo Mazongwe byoasalawilenga moba taya ndochi, wataine kabuuku katabauka ka mashimikila. Wika wamishishe ne kwika longa mu mufuko wanji. Kimye kyonse panyuma ya kutola uno buuku wa mulupulanga mumu fukuta ne kutala pa bikope. Kechi wayukile kutanga byambo ne.

##
Bikope bya mweshanga jishimikila ja mwanyike wakomene waikala ke endeshe ndeke. Magozwe walotanga kwendesha ndeke. Jimo walangulukunga amba ye mwanyike uji mu jishimikila.

##
Kwajinga bingi mashika kabiji Mungozwe waimene kuunsa ya mukwakwa na kulomba. Shetu waishile koaji. "Byepi, yami Thomas. Nsebeza pepi napano pampunzha powakonsha kutana kya kuja, " uno shetu wa ambile. Wamumwesheshe ku nzubo ya yelo iji na musemi wa bbulu. "Naketekela usa ku konsha kuyako ne kutambulako kajo?" waipwizhe. Mungozwe watajile uno shetu kabiji watajile ne kwaji nzubo. "Kampe," waambile ne kufumapo.

##
Pa ba ng'ondo balondejilpo, bano banyike babujile malaalo bapijilwe kumona Thomas. Watemenwe kwisamba na bantu kikatakata abo ba bujile malaalo. Thomas watelekanga kumashimikla ama bwikalo abantu. Wajinga wakishinka kabiji wa mushingi. Bamo banyike baabalume batendekele ku nzubo ya yelo ne bbulu nakujako kajo ka pachaile.

##
Mugozwe waikele kunsa ya mukwaakwa kasa atala mu buuku waanji wa bikope apo Thomas waishile nakwikala peepi naanji. "Jishimikila jiji paka?" Thomas waipwizhe. "Jiji pa mwanyike wamulume waendeshanga ndeke," Mungozwe wakumbile. "Ng'anyi jizhina?" Thomas washikishe. "Kechi nayuka ne, kechi nakonsha kutanga ne," Mungozwe waambile.

##
Byo basambakene, Mungozwe wa mubujile Thomas jishimikala ja bwikalo bwanji. Jajinga jishimikila jaba mwisho yanji ne kyalengele kuba amba anyeme. Thomas kechi waambile byavula ne kabiji kechi wamu bujile Magozwe bya kuuba ne, mino watelekanga bingi bulongo. Jimo jimo besambanga aku saka baja ku nzubo ya musemi wa bbulu.

##
Kubwipi na juuba ja kusemwa jakwa Magozwe ja kufika myaka jikumi, Thomas wamupele buuku wa mashimikila mupya. Jajinga jishimikila ja mwanyike wa mulume wa ku muzhi ao wakomene waikala keupama mpila waile nkuwa. Thomas watangijile Magozwe jino jishimikila bimye byavula, kabiji juuba jimo waambile amba, "Nalunguluka namba kimye kyafika kyakuya ky sukulu ne kufunda kutanga. Walanguluka amba ka?" Thomas walumbulwile amba wayukapo mpunzha kwa konsha kwikala banyike saka baya ku sukulu.

##
Magozwe walangulukile pa mpunzha ipya ne byakuya ku sukulu. Pano inge kyakuba amba ba mwisho yanji baambilenga bishinka kabiji wajinga wabula maana akufunda kiji kyonse? Pano inge ba mupuma kuno ku mpunzha ipya? Wajinga na moyo. "Kampe kyawama kuitwajijila kwikala kwa kubula malaalo," walangulukile.

##
Washilng'ene milangwe yanji ya moyo na Thomas. Pakupitapo kimye uno shetu wamutundaike amba bwikalo buka wama ku mpunzha ipya.

##
Kabiji wavilukijile mu kibamba kimo kya nzubo yaji na musemi wa gilini. Baikelenga mukibamba kimo naba kwabo babiji. Bonse pano bajingamo banyike jikumi mu yooya nzubo.Pamo neba Cissy ne bena kwabo, bakabwa basatu, kameenshi ne mbuzhi mukote.

##
Magozwe watendekele sukulu kabiji kya katezhe. Wajinga na byavula bya ku keba ku yuka. Kimye kimo wakebanga kwikileka. Pano walangulukanga pa wa endeshanga ndeke ne wa pamanga mpila mu mashimikila. Nobe abo, kechi wikilekele ne.

##
Magozwe waikele mu lubanza pa nzubo wa musemi wa gilini saka atanga buuku wa mashikila kufuma ku sukulu. Thomas waishile ne kwikala peepi ne aye. "Jishimikila jiji pa ka?" Thomas washikizhe. "Jiji pa mwanyike wa mulume waikele mufunjishi," Magozwe wakumbwile. "Ng'anyi jizhina mwanyike wamuleme?" Thomas waipwizhe. "Jizhina janji Magozwe," Magozwe waambile naku mwemwesela.

##
* License: [CC-BY]
* Text: Lesley Koyi
* Illustration: Wiehan de Jager
* Translation: Ruth Kapamba, Mwitila Ntabo
* Language: kqn
