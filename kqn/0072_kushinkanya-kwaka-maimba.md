# Kushinkanya kwaka Maimba

##
Jino kejishimikila jakwa Ngede aye Maimba, ne nsongwalume witemwa utelwa amba Gingile. Juuba jimo Gingile waile nakwipaya nyama kabiji waumvwine Ngede saka abena kwita. Mukanwa mwakwa Gingile mwatendekele kuyula mate pakulanguluka buuki. Waimene ne kuteleka bulongo, wakenketele pakatu wamona kañonyi mumisampi peulu ya mutwe wanji. "cheke-cheke-cheke," kañonyi kaichilenga akusaka katumbuka nakutuntuluka bichi. "Kitik-Kitik-Kitik," waichile, ne kumona amba Gingile walondejilenga.

##
Panyuma yakichika kya awala umo, bafikile pa kichi kya mukuyu ki katampe. Ka Maimba kakilaukilenga kumisampi yapusana-pusana. Kyapeleleko kaikele pamusampi umo ne kukobola mutwe nakutala Gingile nobe ubena kumubula amba, "Akye pape! Pano iya! Kika kibena kukulengela kubanda bibye?" Gingile kechi wamwenenga nyuki kunshi ya kichi ne, bino nangwa byonkabyo wamuketekejile Maimba.

##
Ponkapo Gingile watujile panshi jifumo janji munshi ya kichi. Wabungizhe nsala ne kubanza mujilo. Mujilo byowatemenenga bulongo, wabikilepo lusala waleepa pakachi ka mujilo. Uno lusala wa yukanyikilwe kukulenga bwishi bwavula pa kimye kyoatemenenga. Watendekele kukanjila kukichi, saka akwachila lusala kwapela nameeno anji aku saka bwishi bufutumuka.

##
Ponkapotu watendekele kumvwa kilulumo kya nyuki. Nyuki yatwelelenga ne kulupuka mukachi kalupako amo mwajinga myoma. Gingile byoafikile pa myoma, watwezhezhemo lusala wafutukilenga bwishi mukachi kalupako. Nyuki yalupukile pangye na bukaji. Nyuki yatumbukile nekuya kwaleepa mambo kechi ikeba bwishine- bino nangwa byonkabyo yashile yamusumauna Gingile saka ikyangye kuya!

##
Nyuki byoyalupukilemo, Gingile watwezhezhe kuboko kwanji mu lupako. Watolele mapuma aneema abena kuzuma buuki bwawama kabiji bwanengela. Watujile ano mapuma pa kyula kyoasendejile pakipuzhi kyanji kabiji watendeka kwikila panshi kufuma kukichi.

##
Ngede aye watajilenga byonse bya ubilenga Gingile. Aye wapembejilenga kumushilako jipuma ja buuki ja kumusanchila pakumumwesha buuki. Ngede wasampilenga kumisampi kipikipi munshi. Kyapeleleko, Gingile wafikile munshi ya kichi. Ngede waikele pa jibwe jajinga pa bwipi nansongwalume saka apembelela kilambu kyanji.

##
Bino Gingile wazhimine mujilo wanji, watolele ne jifumo janji watendekeleko ne kuya kumuzhi kwakubula kutako muchima ku kañonyi. Ngede waichile na jiwi jabukaji, "Vik-ta! Vik-ta!" Gingile waimene, nekutala kañonyi kabiji wasekele na jiwi ja peulu. "Ubena kukeba buuki nyi, mbai wami? Amu! Pano bino ami nakwingila nkito yonse bunke bwami kabiji baji kunsuma kunyuki. Nanchi mambo ka onakonsha kukupelako buuki bwawama bibye?" Watendekele nekuya. Ngede wazhingijile bingi! Kechi muntu byo afwainwa kuuba mukwabo abye ne! Walangulukile amba kimye kikafika kyakushinkanya nanji.

##
Juuba jimo pakupitapo milungu yavula, Gingile waumwine Ngede ke amwite jikwabo. Wavulukile buuki bwawama kabiji walondejile kañonyi jikwabo. Panyuma yakumutangijila Gingile mujisaka, Ngede waikele mukipupu kya miiba. "Ahh," Gingile walangulukile. "Jipuma ja buuki jafwainwa kwikala mu kikye kichi." Bukiji-bukiji wabanzhile mujilo ne kutendeka kukanjila ku kichi nakalusala kanji ka bwishi ku meeno. Ngede waikajile nakumutala.

##
Gingile wakanjijile ku kichi bino wakuminye mambo kechi waumvwinepo kilulumo kya nyuki ne. Walangulukile amba. Kampepo mapuma aji mukachi mwine mukichi." Wakanjijile kumusampi mukwabo. Mukifulo kyakumona mapuma a buuki, aye wasambakenye menso na kisumpa! Kisumpa wazhingile paku mu busha patulo toeyowelenga. Wakepeshe menso, washinkwile ne mukanwa kanji nakumwesha meeno anji ene abaya kabiji atwa.

##
Kisumpa saka akyengye kukwata Gingile, wanyemejile munshi yakichi patanshi. Mukupelawizha kwikila wapusumukile kukichi kabiji wakenyetekele panshi ne kwifyotola kapokoso. Wakilaukile lubilo. Jishuko janji ke ja kuuba mambo kisumpa wakiji natulo mumenso. Ngede, aye Maimba washinkenye. Akino kyalengejile Gingile kutolamo lufunjisho.

##
Nebuji leelo, baana bakwa Gingile inge baumvwa jishimikila ja kwa Ngede bamupa bingi mushingi uno ñonyi mucheche. Kimye kyonse kyobabankula buuki, bamona kubamba bashapo mapuma abuuki akwa Maimba.

##
* License: [CC-BY]
* Text: Zulu folktale
* Illustration: Wiehan de Jager
* Translation: Ruth Kapamba, Mwitila Ntabo
* Language: kqn
