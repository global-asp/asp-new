# Lwimbo wakwa Sakima

##
Sakima waikalanga na bansemi yanji ne nyenga yanji wamyaka yakusemwa ina. Baikalanga mumpunzha ya munonshi. Nzubo yabo yansono yajinga kunsa kwapela bichi.

##
Kimye Sakima kyoajinga namyaka ya kusemwa isatu, wabeleele kabiji walekele ne kumona. Sakima wajinga nsongwalume wajinga na kyabupe.

##
Sakima waubanga bintu byavula byakankalwanga kuuba bakwabo banyike bamyaka yakusemwa yonka yoajinga nayo itanu nakimo. Nobe kyakumwenako, wakonshanga kwikala nabakulumpe bamumuzhi ne kwisamba nabo pamitwe yanema.

##
Bansemi yanji Sakima basebezanga kunzubo ya munonshi. Bafumanga pa nzubo lukeelo-keelo kabiji babwelangatu mabanga ene. Sakima washalanga ne nyenga yanji wamwanyike.

##
Sakima watemenwe kwimba nyimbo. Juuba jimo bainanji bamwipwizhe amba, "Nanchi nyimbo yowimba wiifunjila kwepi?"

##
Sakima wakumbwile amba, "Iyatu ine maama. Patanshi neyumvwa mumutwe apa bino ka√±imbe."

##
Sakima watemenwe kwimbila nyenga yanji wamwanyike, kikatakata inge waumvwa nzala. Nyenga yanji watelekanga saka bamwimbila lwimbo wanji yeatemwisha. Waimbangako lwimbo wa kumulelezha.

##
Nyenga yanji wamupopwelanga amba," bwezhapo ne jikwabo ne jikwabo. Sakima waswanga ne kwimba jikwabo.

##
Juuba jimo mabanga, bansemi yanji byobabwelele kunzubo, bazhindamine bingi. Sakima wayukile amba pajinga lukatazho.

##
"Maama, taata, kika kyakatazha?" Sakima waipwizhe. Sakima ba mubujile amba mwana wa munonshi waeleka. Munonshi wajinga bingi na bulanda ne bunke.

##
Sakima waambile amba, "Nakonsha kumwimbila. Kampepo wakonsha kwikala kusangalala jikwabo," Sakima wabujile bansemi yanji. Bino bansemi yanji bamukanyishile amba, "Awa munonshi bingi. Obewa wimwayiketu kabiji wimputa. Nanchi walanguluka amba lwimbo obe wakonsha kumukwashanyi?"

##
Nangwa byonkabyo, Sakima kechi wikilekelene. Nyenga yanji mwanyike wamutundaikile. Waambile amba, "Nyimbo yakwa Sakima indelezha inge naumvwa nzala. Yakonsha kumutekeneshako munonshi."

##
Juuba jalondejileepo, Sakima walombele nyenga yanji mwanyike kumutwala kunzubo yauno shetu munonshi.

##
Waimene munshi yawindo ikatampe kabiji watendekele kwimba lwimbo yeatemenwe. Pachepache, mutwe wauno shetu munonshi watendekele kuseela pa windo ikatampe.

##
Bamingilo balekele byo baubilenga. Batelekele kulwimbo lwakwa Sakima wawama bingi. Shetu umo waambile amba, "Kafwako nangwa umo wakonsheshe kutekenesha bantangi betu ne. Nanchi awe mwanyike mputa walanguluka amba wakonsha kwiba tekenesha nyi?"

##
Sakima wapwishishe kwimba kabiji wa alukile amba ayenga. Bino uno shetu munonshi walupukile lubilo ne kumwambila Sakima amba, "Nasansapo, imbako ne jikwabo."

##
Pakyonkakya kimye, bashetu babiji baishile saka basenda muntu pamakila. Bataine mwananji uno munonshi bamupuma kabiji bamusha ne kunsa ya mukwakwa.

##
Uno shetu munonshi wasangalele bingi pakumona mwananji jikwabo. Wamulambwile Sakima pakumutekenesha na lwimbo. Watwajile mwananji ne Sakima kukipatela pakuuba amba Sakima atambule lubuko lwa menso.

##
* License: [CC-BY]
* Text: Ursula Nafula
* Illustration: Peris Wachuka
* Translation: Ruth Kapamba, Mwitila Ntabo
* Language: kqn
