# Moba Akukokoloka na ba Nkambo Babakazhi

##
Odongo ne Apiyo baikalanga mutaunyi ne bashabo. Bakebelenga bingi kuya nakukokoloka. Kechi namambo akuuba amba bashinkile sukuulu ne, bino ke kuuba amba bakebelenga kuya nakupempula ba nkambo yabo babakazhi. Ba nkambo yabo babakazhi baikalanga mumuzhi mwafwanga masabi kubwipi nakizhiba kikatampe.

##
Odongo ne Apiyo basangalele bingi mambo kyajinga kimye kyakuya nakupempula ba nkambo yabo babakazhi jikwabo. Bufuku bwa kuuba amba kesha bakayanga balongele byola byabo kabiji benengezhele kuya lwendo lwa kumuzhi kwaba nkambo yabo babakazhi. Nanchi abo bufuku kechi balajiile ne namambo akuuba besambilengatu pa mambo moba akukokoloka.

##
Juuba jalondejilepo lukeelo keelo, banyamukile kuya kumuzhi mu motoka yaba shabo. Bapichile mitumba, mu banyama bamungye nemu jisaka ja bichi byobalengelako masamba. Babajilenga myotoka ne kwimba nyimbo.

##
Pakupitapo ka kimye, banyike bakokele ne kuponena mutulo.

##
Byobafile kumuzhi ba taata bebabushishe ba Odongo ne Apiyo. Ba ataine ba nkambo yabo babakazhi abo bajizina ja Nyar-Kanyada, saka baikala nakukokoloka pakilalo munshi ya kichi. Nyar-Kanyada mumulaka wa Luo kyalumbulula amba "mwana wamukazhi wabena Kanyada". Ba Nyar-Kanyada bajinga bainetu bakosa kabiji ba laamba.

##
Ba Nyar-Kanyada batambulwijile bankana babo ne kwibatwezha munzubo kabiji bazhilenga nekwimba na lusekelo. Bankana babo basekejile bingi nekwibapa byabupe byobebasendejile kufuma kutaunyi. Odongo yewajinga mutanshi amba, "Tendekelaipo kushinkula bupe bwami," Apiyo naye amba, "Ine, tendekelaipo bupe bwami!"

##
Panyuma ya kushinkula byabupe, ba Nyar-Kanyada bapesheshe bankana babo mukisho kyabo.

##
Panyuma yakupwisha byonse, Odongo ne Apiyo balupukile pangye. Batendekele kupangisha bipupulwa ne bañonyi.

##
Bakanjijilenga kubichi ne kwisupila meema amukizhiba.

##
Byopatendekele kufita, babwelele munzubo nakuja kajo kamulajilo. Bino saka bakyangye kupwisha kuja batendekele kukunuka!

##
Juuba jalondejilepo, bashabo babwelele ne kutaunyi bino bashile baana babo na ba nkambo yabo abo ba Nyar-Kanyada.

##
Odongo ne Apiyo bakwashishenga ba nkambo yabo mingilo ya pa nzubo. Bachabilenga nkunyi nekutapula meema. Batolawilenga make abanzolo ne kwapa bishu mumashamba.

##
Ba Nyar-Kanyada bebafunjishilenga bankana babo mwakukumbila nshima yakuja na nyama. Bebafunjishile ne byakuteeka mupunga wakuja namasabi a kusoka.

##
Juuba jimo lukeelo, Odongo watwajile bañombe baba nkambo yanji nakuja munyemvu. Bañombe bayile nakuja mufwamu yabobekala nabo kubwipi. Bena fwamu bazhingijile bingi na Odongo. Bamuchinyishile amba bakonsha ne kutambula ba ñombe namambo akuja bijimwa byabo. Panyuma yajoja juuba, mwanyike wamwene kuuba amba bañombe kechi bakonshe kuleta lukatazho lukwabo ne.

##
Juuba jikwabo jalondejilepo, banyike baile kukisankanyi na ba Nyar-Kanyada. Bajinga natebulu pobapoteshelanga bishu, shuka ne sopo. Apiyo watemenwe kubuula bapota mitengo yabintu. Odongo aye walongelanga bapota bintu byobapota.

##
Panyuma yakupwa juuba batomanga makabekabe pamo. Bakwashangako ba nkambo yabo kubala mali obapoteshamo.

##
Kimye kyakukokoloka kyapwile kabiji banyike bakebewe kubwela kutaunyi. Nyar-Kanyada wapemule Odongo kisochi kabiji Apiyo wamupele sweta. Ba Nyar-Kanyada balongejile bankana babo kajo kakuja palwendo.

##
Kimye kyaishile bashabo kwibasenda, kechi bakebelenga kuya ne. Banyike balombele Nyar-Kanyada kuya nabo kutaunyi. Nyar-Kanyada waambile amba, "Nakota kechi nakonsha kuya nakwikala mutaunyi ne. Kemupembelelanga kwiya kuno kumuzhi jikwabo."

##
Odongo ne Apiyo bakumbachile ba nkambo yabo nekwibashajikapo.

##
Odongo ne Apiyo byobabwelele kusukuulu, babujile bakwabo pa bwikalo bwa kumuzhi. Banyike bamo balangulukile amba bwikalo bwa mutaunyi bwawama. Bakwabo abo amba kumuzhi kwawama. Kukila pa byonse, bonse bakwabo baswile amba Odongo ne Apiyo bajinga naba nkambo yabo bawama.

##
* License: [CC-BY]
* Text: Violet Otieno
* Illustration: Catherine Groenewald
* Translation: Ruth Kapamba, Mwitila Ntabo
* Language: kqn
