# Omafudho kukuku

##
Odongo naApiyo oya kala moshilando yo nahe. Oya li ya hala nokuhalelela efudho li thike. Hamolwaashoka owala kutya osikola oya li ya fudha, ihe unene omolwaashoka ohaa ka talela po yinakulu. Yinakulu okwa kala momukunda gwomakwatelo goohi ngoka gu li popepi netale enene.

##
Odongo naApiyo oya li ya nyanyukwa oshoka olya li ishewe ethimbo lyoku ka talela po yinakulu. Uusiku wa tetekala esiku lyokuya, oya longele oondjato dhawo noyi ilongekidhile olweendo olule okuya komukunda hoka ku na yinakulu. Oya li ya londokwa koomposi noya popi kombinga yefudho lyawo uusiku auhe.

##
Ongula onene yesiku lya landula, oya londo moshihauto shahe ya ye koshilongo. Oye ende poondundu taa pitilile iinamwenyo nomapya omanene gotee. Oya yalula iinamwenyo e taa imbi omaimbilo.

##
Konima yethimbo aanona mbaka oya vulwa e taa kotha.

##
Odongo naApiyo oya pendulwa kuhe sho ya thiki komukunda. Oya adha omukulupe Nyar-Kanyada a kuutumba poshiyala kohi yomuti. Nyar- Kanyada ndyoka tali ti 'okakadhona kaantu yaKanyada' melaka lyoshiLuo. Okwa li omukulukadhi omwaanawa nomunankondo.

##
Nyar- Kanyada okwe ya hambelele e te ya ithana ya ye megumbo. Okwa li a nyanyukwa ta imbi ye ta tanta nondunda ayihe. Aatekulu oya li ya shambuka moku mu pa omagano ngoka ye mu etele okuza koshilando. "Patulula omagano gandje tango," Odongo ta ti. "Aawe ogandje tango!"Apiyo osho a ti.

##
Konima sho a patulula omagano okwe ya pandula noku ya halela omayambeko pamuthigululwakalo gwawo.

##
Konima Odongo na Apiyo oya yi pondje. Oya li taa tidha uumbilimbili nuudhila.

##
Oya londo komiti, e taa ishamine nomeya gometale.

##
Sho kwa luudha oya galukile megumbo ye ye kuulalelo. Manga inaa ya mana okulya oya gu ontundulu koomposi!

##
Esiku lya landula he okwa shuna koshilando e te ya thigi po nayinakulu Nyar- Kanyada.

##
Odongo naApiyo oya kwatha yinakulu miilonga ayihe yomegumbo. Ohaa ka teka omeya noku ka tyaya iikuni. Ohaa gongele omayi koshikuku shoondjuhwa noku ka konga iikwamboga koshikunino.

##
Nyar- Kanyada okwa longo aatekulu okuteleka oshithima shokuliwa nomuhoka. Okwe ya longo wo nkene haku ningwa olwiishi lwomahuku goondunga dhokokonata ndoka halu liwa noohi dha yothwa.

##
Ongula yesiku limwe Odongo okwa fala aatekulu ya ka lithe oongombe. Oongombe odha tondokele mepya lyamushiinda. Mushiinda okwa li a geela Odongo. Okwe ya lombwele kutya ngele itaa takamitha iimuna ote yi edhilile oshoka oya li po iikunwa ye. Okuza kesiku ndyoka Odongo okwa kambadhala kaa ethe we nando iimuna yi ye mepya opo kaa ye we muupyakadhi natango.

##
Esiku limwe aanona oya yi yi komalandithilo nayinakulu Nyar-Knyada. Okwa li e na okatala ke ta landitha iikwamboga, osuuka nothewa.Apiyo okwa li a hokwa okulombwela aalandi oondando dhiilandithomwa. Odogo okwa li ta longele nawa iinima mbyoka ya landwa kaalandi.

##
Pehulilo lyesiku ayehe oya nu pamwe otee yoChai. Aanona oya kwatha yinakulu okuyalula iimaliwa mbyoka ya landitha.

##
Mbalambala efudho olya pu ko naanona oya li ye na okushuna koshilando. Nya- Kanyada okwa pe Odogo okakepi naApiyo okwa pewa ombindja. Okwe ya longelele wo iikulya mbyoka taa li mondjila.

##
He sho e ya oku ya ila , kaya li ya hala okuya. Oya indile yinakulu Nyar- Kanyada a ye nayo koshilando. Yinakulu okwi imemehe e ta ti;"Ngame onda kulupa okukala natango ndi li moshilando. Otandi kala nde mu tegelela mpaka sho tamu ka galukila ishewe komukunda.

##
Odongo naApiyo oya papatele yinakulu ya dhiginina e taye mu laleke.

##
Sho Odongo naApiyo ya shuna kosikola oya hokololele ookuume kawo onkalamwenyo yokomukunda. Aanona yamwe oya li yu uvite kutya anuwa onkalo yomoshilando oya li ombwanwa dhingi. Omanga yamwe ya li ye wete yokomukunda oyo ya li yi li hwepo. Ashike aanona ayehe oya li ya zimine kutya Odongo naApiyo oya li ye na yinakulu omwaanawa nomukumithi!

##
* License: [CC-BY]
* Text: Violet Otieno
* Illustration: Catherine Groenewald
* Translation: Rachel Nandjembo
* Language: ng
