# Iiti yaNkoshi yokudhiga omulilo

##
Ehokololo olya tamekwa pethimbo lyonalenale sho aantu niinamwenyo ya li haa kala pamwe. Pethimbo ndyoka, aantu kaya li ye na uuthemba okulongitha omulilo. Oya li haa li iikulya iiyihu. Nkoshi oye awike a li e na uuthemba womulilo.

##
Aantu niinamwenyo oya gongala ya konge ondunge. "Otatu ningeni ngiini tu mone omulilo kuNkoshi opo tu teleke iikulya yetu?" osho ya pula. Oya tokola ya tegelele sigo kwa toko e taa tameke okwiimba nokwiimba nokuhakela nokuhakela, taa ithanathana. "Ileni tu dhaneni. Ileni tu dhaneni. Ileni tu dhaneni."

##
Iinamwenyo oyindji oya hituluka mo miihwa e tayi ya yi wayimine uudhano noondjimbo. Nkoshi okwa etelele iiti ye yokudhiga omulilo. Okwa dhigi nokudhiga. Mbalambala kohi yiiti okwa tameke okutsina okalwithi. Nkoshi okwa fudhile okalwithi, ta gwedhele po oomwiidhi gwa kukuta. Okamulilo oka tema nakehe gumwe okwa eta oshikuni a tule peziko. Omulilo ogwa yeta naayehe oya li taa ndanisa kooha dheziko.

##
Okalimba oka li ka kotoka ko ohaka endelele. Aantu oya lombwele Kalimba ya ti: "Manga tatu imbi ye mpano naNkoshi ta ndaanisa natse, ngoye yakula po iiti ye yomulilo e to fadhuka po nayo." Kalimba okwa yakula po iiti yaNkoshi yokudhiga omulilo e ta fadhuka po. Ine shi pondola, shaashi Nkoshi okwe mu tidha e ta kutha ko iiti ye.

##
Nkoshi okwa tameke ti imbi eimbilo tali negana: "Kungame kashi na naanaa eyooloko. Ngame kandi na uupyakadhi. Otandi vulu oku ku lya wu na omafufu, otandi vulu wo ndi ku lye po waa na omafufu. Ngame kandi na uupyakadhi. Kungame ne amuhe iikulya.

##
Omenye ohayi tondoka ondapo yo ohayi nuka. Aantu oya ti komenye, "Manga Nkoshi ta ndaanisa ye ti imbi pamwe natse, ngoye yakula po iiti ye yokudhiga omulilo e to fadhuka po."

##
Manga taa dhana nokwiimba, omenye oya yakula po iiti yokudhiga omulilo e tayi nuka po e tayi thenene moluhwa. Ihe Nkoshi okwa ti, "Omolwashike kaandi uvite we okolokoto-kopa, kolokoto-kopa yomakondo gaMenye konima yandje?"

##
Nkoshi okwa lengalenga e ta mono omenye tayi tondoka yu uka miihwa niiti yawo yokudhiga omulilo. Okwe yi tidha e te yi kwata, okwa kutha ko iiti ye yokudhiga omulilo. Okwa tameke ishewe okwiimba eimbilo lye tali negana.

##
Aantu oya tameke taa nongonenathana e taa ti, "Natu puleni okapundja, okashona ko oke na ondapo." "Kapundja," osho ye mu lombwele "Manga Nkoshi ti imbi ye ta ndanisa mpaka, ngoye yakula po iiti ye yokudhiga omulilo e to fadhuka po nayo."

##
Manga taa ndanisa pomulilo, Kapundja okwa yakula po iiti yaNkoshi yokudhiga omulilo e ta fadhuka po. Nkoshi okwa ti owala, omolwashike kaandi uvite we onkoloto-nkoloto yaKapundja konima yandje ngaashi shito?" Okwa lengalenga e ta tidha Kapundja ngoka a adhika ta lafauka melundu. Nkoshi okwe mu kwata e ta kutha ko iiti ye.

##
Natango Nkoshi okwa tameke okwiimba eimbilo lye tali negana. "Kungame kashi na unene sha. Ngame kandi na wo nando uudhigu. Otandi vulu oku ku lya wu na omafufu. Otandi vulu wo oku ku lya waa na omafufu. Ngame kandi na uupyakadhi. Kungame ne amuhe iikulya."

##
"Oh!" Aantu osho ya keme, "Nena oshinamwenyo oshini ihe ano tashi vulu oku tu kwatha? Ompo oyo yi na omagulu omale, natu yi puleni." Oya fatululile Ompo ondungedhiladhilo, noya yakula po iiti.

##
Onkoshi oya ti, "Omolwashike kaandi uvite we ewi lyompo tali imbi mokule konima yandje?" Okwa lengalenga e ta mono ompo e te yi tidha.

##
Konima yethimbo ele, Nkoshi okwa galuka noshipala tashi ulike eloloko, oshoka ompo ohayi matuka ondapo onene yi vule yayo. "Okuza tuu konena ndjika," onkoshi tayi ti, "Itandi mu ethele we evululuko tuu nande. Otandi kala tandi mu kongo, e tandi mu tidha, e tandi mu li po!" Opo pwa za Nkoshi a ninga omutondi gwakehe gumwe, yo naantu ya mono wo oonkondo okulongitha omulilo.

##
* License: [CC-BY]
* Text: Traditional San story
* Illustration: Manyeka Arts Trust
* Translation: Rachel Nandjembo
* Language: ng
