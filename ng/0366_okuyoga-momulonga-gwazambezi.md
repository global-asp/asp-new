# Okuyoga momulonga gwaZambezi

##
Osha li Osoondaha ethimbo lyomutenya. Uukadhona uugundjuka muLusese owa li wa gongala momuti omunene gwomusikili moCaprivi.

##
Eigidho eshambukwi lyomawi gawo olya li tali uvika momukunda aguhe, sho taya ithanathana nookuume kawo. "Nakamwu, onde ku tegelela." "Endelela, Chaze." "Silume! Ila!"

##
Maria okwa li ta kongo Ntwala. Ntwala ohe ya fala Osoondaha kehe ya ka yoge. "Ntwala! Ntwalee! Ntwalaa! Ntwalee!" ta ithana.

##
Ntwala okwi igidha okuziilila kombinga handiyaka yomukunda, "Ongame nguka! Onde ku tegelela!" Uukadhona auhe tawu tondoka wu ke mu konge.

##
"Omwi ilongekidha tuu oku ka yoga nonena?" Ntwala te ya pula. "Eeno," oyi igidha nenyanyu taya nuka kenyanyu.

##
Sho ya li taya ende yu uka komulonga, Ntwala okwe ya hokololele omahokololo. "Tu hokololela sho omukunda gwetu gwa li gwa kungululwa po kefundja" osho ya pula. "Tu hokololela ehokololo lyaKaandje nondjima!"

##
Ontega nomulonga opwa li pu na omugongo omunenenene. Uukadhona owa kongele Ntwala oongongo oonene.

##
"Ngame ondi na ndjika onene," osho Joyi i igidha, ye ta gandja ongongo kuNtwala.

##
"Indeni mu ka yoge," Ntwala osho a lombwele uukadhona. Ayehe oya tondokele momeya taya yayagana yo taya kwekwela sho ya gumu omeya omatalala gomulonga gwaZambezi.

##
Ntwala okwa thikama komunkulo, ta tala oongandu. Ota tala aakadhona aanene nkene taya thigathana taya mbwindi. Ota tala uukadhona uushona tawu dhenge ontente yo taya ilongo okuyoga.

##
"Ethimbo lyethigathano," osho i igidha lwahugunina. "Thikameni momukweyo!" Okwa kutha ongongo onenenene, e te yi umbile momeya, kokule ngaashi ta vulu.

##
"Yimwe, mbali, ndatu. Tamekeni!" osho i igidha. Uunona auhe owa tondokele momeya, wo tawu yogo wu uka kongongo. Ntwala ote wu tala.

##
"Ongame gwotango!" Maria naChaze taya igidha oshita. "Ne amuhe omwe ya oshita," osho Ntwala a ti.

##
"Onda hala methigathano ishewe," osho Maria a ti. "Eewa!" osho Chaze a ti. "Natu ye mo ishewe, Ntwala?" uukadhona uukwawo tau pula.

##
"Thikameni momukweyo ishewe," Ntwala osho e ya lombwele. Okwa kutha ongongo nokwe yi umbile kokule ngaashi ta vulu.

##
"Yimwe, mbali, ndatu. Tamekeni!" osho i igidha. Aanona oya tondokele momeya e taya yogo ya uka kongongo. Ntwala okwe ya tonatele.

##
"Ongame gwotango!" Chaze osho i igidha. Maria okwa kankama okuyoga. "Chaze oye omusindani," Ntwala osho a ti. "Owa ninga nawa, Chaze. Natu yeni kegumbo ngashingeyi."

##
Aanona oya shuna kegumbo pamwe naNtwala. "Tu hokololela ehokololo Ntwala," oye mu pula. Oye hole okupulakena omahokololo ge.

##
Maria okwa nyongolele konima ya Chaze, e te mu undulile pevi. Chaze okwa tameke okulila. "Yina yaChaze ote ku dhenge," Joyi ta lombwele Maria.

##
"Maria, oshike wa dhengele Chaze?" Ntwala ta pula. "Okwa sindana mokuyoga. Kashi na uuyuki," Maria osho a ti.

##
Ntwala okwa lombwele uukadhona auhe wu kuutumbe mongonga. "Omukuluntusikola okwe mu lombwele shike?" osho a pula. "Oshiwinayi okukondja. Aantu mboka ya kondjo oye na okugeelwa!" Nakamwu osho a ti.

##
"Maria, pa mukweni ombili," Namasiku osho a ti. "Chaze naye ne mu dhenge," Joyi osho a ti. "Aawe osha puka okukondja," Ntwala osho a ti.

##
Ntwala okwa ti, "Maria ita ka yoga we mOsoondaha tayi landula." Maria okwa lili nomahodhi oga li taga kunguluka. "O-O-Ombili Chaze. Ombili sho nde ku dhenge. Itandi ka dhenga we nando ogumwe," osho a gandja ombili.

##
"Onde ku dhimina po," Chaze osho a ti, ye te mu idhingile mothingo. "Tse naMaria otatu yi kegumbo nangoye," Ntwala osho a lombwele Chaze. "Maria oku na okugandja ombili kunyoko wo."

##
Maria okwa lombwele yina yaChaze, "Onda dhenge Chaze, oshoka okwa thigi ndje po mokuyoga. Ombili meme. Chaze okuume kandje, onda ningi nayi sho nde mu dhenga."

##
Omukulukadhi Sibungo okwa pulakene Maria. "Shoka osha li epuko Maria. Oshiwinayi okudhenga aantu. Tangi sho we ya okupa ndje ombili. Otandi ku dhimine po." Omukulukadhi Sibungo okwa lombwele Ntwala, "Ngoye omuwiliki omwaanawa."

##
Omukulukadhi Sibungo okwa popi naanona. "Ntwala okwa pe Maria egeelo ewanawa. Okwa dhenge Chaze molwaashoka ina sindana mokuyoga. Ngashingeyi ita ka ya mo we methigathano."

##
"Ndele Meme," Chaze ti imemeha, "Ngame inandi hala Maria a kale megumbo mOsoondaha. Onda hala naye wo a kale methigathano lyokuyoga moshiwike tashi landula!"

##
* License: CC BY-NC-SA
* Text: Imelda Lyamine, Albius Chunga Mulisa, Maria Simasiku, Florence Habayemi Shitaa
* Illustration: Kleopas Jambeinge
* Language: ng
