# Oothigwa nadho wo odha pumbwa ohole

##
Ongula kehe Hilifa oha penduka kuyele opo a longekidhile yina ombelekehwa. Okwa ehama ethimbo ele na Hilifa okwi ilongo nkene e na okusila yina naye mwene oshimpwiyu. Uuna yina a li te ehama unene, oha penduka nokutema omulilo, ta fulukitha omeya gotee. Oha faalele yina otee, e ta teleke okatete. Omathimbo gamwe yina okwa li ha kala kee na oonkondo itaa vulu nokulya. Hilifa okwa li ha kala a limbililwa molwa yina. He okwa sa konima yoomvula mbali. Ngashingeyi nayina ote ehama. Okwa nanga unene, ngaashi naanaa he sho a li.

##
Ongula yesiku limwe okwa pula yina, "Oshike ano Meme? Uunake to kala po hwepo? Iho teleke we. Iho vulu we okulonga mepya nenge okwoopaleka egumbo. Iho longekidhile ndje we okambaki komwiha nenge okuyoga omuzalo gwandje gwosikola..." Okwa tala okamati okagundjuka kee shi kutya ote ka lombwele ngiini. Oku uvite ko ngaa? "Hilifa kamati kandje, owu na ashike oomvula, omugoyi noto sile ndje oshimpwiyu. Ngame otandi ehama unene. Oho uvu mooradio tamu popiwa omukithi omudhipagi o-AIDS. Ondi na omukithi ngoka." Hilifa okwa mwena po okathimbo. "Sha hala okutya, nangoye wo oto si wa fa tate?" "Kaku na epango lyo-AIDS," osho e mu lombwele.

##
Hilifa okwa yi kosikola ta dhiladhila muule. Ka li ta vulu okupopya nokudhana nookuume ngaashi shito. "Oshike ano?" osho ye mu pula. Hilifa ina vula okuyamukula. Iitya ya yina oya li tayi tono momakutsi ge, "Kagu na epango. Kagu na epango. "Okwa li ti ipula kutya ote ki isila ngiini oshimpwiyu uuna yina kee po we. Ota ka kala peni? Ota ka adha peni iimaliwa yiikulya?

##
Hilifa okwa kuutumba pokataafula ke. Ota tongolola nokuthethenga nominwe dhe pokataafula, e ta dhiladhila, "Kagu na epango. Kagu na epango." "Hilifa, owu li ngaa pamwe natse ano?" Hilifa ta petuka. Feelani Nelao okwe mu thikamena. "Hilifa, thikama! Onda ti ngiini?" Hilifa okwa tala poompadhi dhe. "Ito mono po eyamukulo mpoka to tala. Magano, lombwela Hilifa eyamukulo." Hilifa okwa li a sa ohoni, oshoka Feelani Nelao ine mu ganda nale ngaaka.

##
Hilifa ota kondjo no madhiladhilo ongula ayihe. Pokafudho okwa kuutumba mongulu yosikola. "Otandi ehama mepunda," osho a fundju ookuume ke. Kaya li naanaa iifundja unene. Ye mwene ka li uvite ngaa nawa, nopwa li omadhiladhilo ngoka tage mu hepeke. Oga li taga piyagana momutse gwe, ongoonyushi oongeyentu. Jefolou Nelao okwe mu tala nawa. "Oshike ano sha puka Hilifa?" Osho e mu pula. "Kapu na sha," osho a ti. Oku uvu mewi lyaHilifa tamu ulike omvulwe neipulo. Omeho ge otaga monika ga tila nokwa li ta kambadhala oku shi holeka.

##
Sho Hilifa a kambadhala okuninga oomwaalu dhe, oonomola odha li tadhi nukanuka momutse gwe. Ita vulu oku dhi kwata ethimbo lya gwana ye e dhi yalule. Mbala mbala okwa etha. Ota dhiladhila yina pehala lyokuyalula. Ominwe dhe odha tameke okuthaneka shoka shi li momadhiladhilo ge. Okwa thaneke yina a lala pombete ye. Ti ithaneke ye mwene a thikama pombila yayina. "Aataleli yOmwaalu gongeleni omambo," Jefolou Nelao osho a popi. Ombaadhilila Hilifa okwa mono omafano ge li membo lye, okwa kambadhala okutuula mo epandja ndyoka, ashike okwa lata.

##
Feelani Nelao omafano gaHilifa okwe ga mono. Sho uunona wa piti mo u ye komagumbo okwe mu ithana, "Hilifa ila mpaka, onda hala okupopya nangoye. Oshike sha puka?" osho e mu pula nuukeka. "Meme ote ehama. Okwa lombwele ndje kutya oku na o-AIDS. Ota si?" Hilifa ta pula. "Kandi shi wo Hilifa, ihe ngele ote ehama unene, noku na o-AIDS, ke na okwaaluka." Iitya mbyono natango, "Ita aluka. Ita aluka." Hilifa okwa tameke okulila. "Inda kegumbo Hilifa," osho a ti. "Otandi ya okutalela po nyoko."

##
Hilifa sho e ya megumbo okwa adha yina a teleka omwiha. "Onde ku telekela nena Hilifa, ihe ngashingeyi onda vulwa. Tonatela oshikunino shiihape, e to kutha mo omatama u ga fale kositola. Otaye ke tu landithila." Konima yomwiha Hilifa okwa yi koshikunino. Ota tala omalwaala omawanawa giihape, omatama noondungu ya tiligana nawa, omakunde omale ga ziza nawa nomboga yomafo ya ziloloma nawa. Omafo omazizi giikapa nomapungu omale goshunga sheyi. Okwa tekele oshikunino e ta tona ompunda yu udha omatama, e te ga fala kositola. "Oshikunino shawo otashi ka kala ngiini mbela ngele yina a si?" osho ta ipula.

##
Feelani Nelao okwa thiki mbala, konima Hilifa sho a yi. Oya kala ethimbo ele taya popi nayina yaHilifa. "Meme Ndapanda oho nu tuu omiti dho-AIDS?" Osho e mu pula. "Konima omusamane gwandje sho a si onda li nda sa ohoni okuya kuNdohotola," osho a lombwele Feelani Nelao. "Onda li ndi na einekelo kutya inandi kwatwa kombuto. Sho nda tameke okweehama e tandi yi kuNdohotola, okwa lombwele ndje kutya okwa toka. Omiti itadhi kwatha ndje we." Feelani Nelao okwa lombwele meme Ndapanda shoka e na okuninga opo a kwathe Hilifa.

##
Hilifa sho e ya kegumbo okwe mu pula, "Hilifa mumati gwandje, onda hala tu ka ende nangoye. Oto kwathele ndje?" Hilifa okwa kwata yina mokwaako ye e te egamene kuye. Oye ende sigo okomuti gwomakwega. Okwe mu pula, "Oto dhimbulukwa sho kwa li ho dhana etanga mpano, namumwanyokogona Kunuu? Owa thangele etanga momuti muka nolya kwatwa komakwega. Ho okwe li mu kuthile mo e ta tsuwa komakwega."

##
"Tala oshihwa shomandjembele. Inda u ka tone omandjembele noombe tu faalele kegumbo." Manga Hilifa ta tona oombe. Yina okwa ti, "Oto dhimbulukwa tuu shoka wa li omushona owa li ho li oombe niiti yadho. Noino ya kokandjugo uule woshiwike!" Hilifa sho e shi dhimbulukwa okwa yolo, e ta ti: "Osho, nepunda lyandje olya li tali ehama!"

##
Sho ye ya kegumbo, yina yaHilifa okwa li a loloka noonkondo. Hilifa okwa ningi otee. Meme Ndapanda okwa kutha okapakete kohi yombete ye. "Hilifa, shino oshoye. Mokapakete muno omu na shoka tashi ku kwatha, okudhimbulukwa mpoka wa za."

##
Okwa kutha oondhimbulutho mokapakete kooshimwe nooshimwe. "Ndika efano lyaho e ku papata. Ngoye owa li osheeli she. Ndino efano sho nda li nde ku fala koonyokokulu. Oya li ya nyanyukwa. Ndino eyego lyoye lyotango wa kuka. Oto dhimbulukwa sho wa li to lili. Onda li nde ku uvanekele kutya omayego ogendji otaga ka mena natango. Ndjino ombandi, nde yi pewa kuho konima yomvula yimwe, sho twa hokana."

##
Hilifa okwa kutha okapakete e ta tameke okulila. Yina okwe mu papatele e mu egamena e ta galikana, "Kalunga na kale nangoye ye ne ku gamene." Okwa li e mu kwata natango e ta ti: "Hilifa mumati gwandje, owu shi shi kutya ngame otandi ehama unene, na otandi ka kala naho mbala. Inandi hala wu uve nayi. Dhimbulukwa nkene ndi ku hole. Dhimbulukwa nkene ho kwa li e ku hole."

##
"Kuku Kave gwokOshakati ote tu tumine iimaliwa, ngele a mono. Okwa lombwele ndje kutya ote ku sile oshimpwiyu. Onde shi popya naye. Oto ka ya nomwana Kunuu kosikola. Kunuu oku li mondondo 4, e ku fa. Otaye ku sile oshimpwiyu," yina osho a tsikile. "Ondi hole kuku Kave nakuku Muzaa, onda hokwa okudhana naKunuu," Hilifa osho a ti. "Oto kala nawa ngele otaye ku sile oshimpwiyu?" Hilifa ta pula. "Aawe! Mumwandje. Itandi kala nawa. Owa tonatela ndje nawa, ondi uvite uuntsa okukala nokamati kandje okawanawa ngeyi."

##
Esiku lya landula Feelani Nelao kosikola okwe ya hokololele o-HIV no-AIDS. Aalongwa oya li ya tila. Oyu uva uuvu mbuka wo-AIDS moradio, ihe kapu na nando ogumwe megumbo a popi uuvu mbuka. "Owa zi peni?" osho Magano a pula. "Otawu tu kwata ngiini?" osho Hidipo a pula. Feelani Nelao okwa fatulula kutya, "Omukithi gwo-HIV ogwo ombuto. Omuntu ngele oku na ombuto yo-HIV mombinzi ye ota monika e na uukolele. Nuuna a tameke okweehama, ngaaka okwa kwatwa ko-AIDS."

##
Feelani Nelao okwa fatulula omikalo dhimwe nkene omuntu ta vulu okukwaula o-HIV. "Ngele ope na omuntu e na o-HIV nenge o-AIDS otatu vulu, okumona ombuto moombinzi dhawo. Katu na okulongitha okakululo kamwe nenge okayikushitho kokomayego. Ngele tatu ulula omakutsi getu otu na okulongitha oonane nenge iiyululitho ya yogoka." Okwa fatulula wo nkene oonane nuumbi yi na okukala ya yogoka. "Ngele otwa mono oshiponga e tapu holoka ombinzi otu na okupula aakuluntu ya opaleka oshilalo. Otu na okumanga oshilalo noku shi gamena," Feelani Nelao osho e ya lombwele.

##
Opo okwe ya ulukile ekalata. "Shino osho omikalo dhimwe ito vulu okukwatwa kombuto yo-HIV," osho e ya lombwele. "Ito kwatwa ko-HIV, ngele tamu longitha okandjugo kamwe nenge tamu iyogo mombata yimwe. Okupapatelathana, okuhupita nenge okuminika nagumwe e na ombuto yo-HIV nenge AIDS nasho osha gamenwa. Oshi li nawa okulongitha okakopi kamwe noshiyaha shimwe nomuntu e na HIV nenge AIDS. Ito mono ombuto okuzilila mokukolola nenge mokushemita. Osho wo ito mono ombuto tayi zi moomwe nenge miilyani yilwe ngaashi oona nenge oompombo."

##
"Oto ningi ngiini ngele ogwe ku kwata?" Magano osho a pula. "Ou na okwiisila nawa oshimpwiyu ngoye mwene na lya iikulya yi na uukolele. Tala mekalata lyiikulya mbika," osho a ti. "Olye ngoka ta dhimbulukwa iikulya na iikulya yini iiwanawa nangoye?" osho a pula.

##
Sho Hilifa a yi kegumbo okwa lombwele yina shoka a ilongo kosikola esiku ndyoka. "Feelani Nelao okwe tu lombwele kombinga yo-HIV no-AIDS nonkene tu na okusila oshimpwiyu mboka taye ehama. Magano naHidipo otaya ka kwatha ndje nuulonga wandje notatu ningi pamwe iithigilwalonga yetu," osho a lombwele yina.

##
Komatango gesiku ndyoka Magano okwe ya nokwa kwatha Hilifa oku ka teka omeya. Hidipo okwe mu kwatha okutyaya iikuni. Oya kuutumba e taya ningi iithigilwalonga yawo momuzile gwomugongo.

##
Feelani Nelao okwa lombwele aashiinda yaHilifa okukala taya tonatele yina. Oya uveneke oku mu kwatha. Ongulohi kehe aashiinda ya yooloka oye ya etele iikulya iipyu. Hilifa olwindji okwe ya pe iihape ta kutha moshikunino.

##
Esiku lyahugunina lyoshikako osikola yi fudhe, Hilifa okwa li a nyanyukwa noonkondo. Okwa yi kegumbo a tondoka, opo e ku ulukile yina onzapo ye. Okwa matuka sigo omeni ti igidha: "Meme, meme! Tala onzapo yandje! Onda mona o ‘A’, ‘A’ ooA odhindji! Hilifa okwa adha yina a lala mombete. "Meme! Osho a igidha. "Meme penduka!" Ye ina penduka.

##
Hilifa okwa matukile paashiinda. "Meme gwandje ina hala okupenduka," okwa li ta lili. Aashiinda oya yi megumbo naHilifa noya mono meme Ndapanda e li pombete ye. "Okwa sa, Hilifa," oye shi popi neuvo lyonayi.

##
Onkundana yeso lyameme Ndapandula oya taandele mbalambala. Egumbo olya li lyu udha aakwanezimo, aashiinda nookuume. Oya galikanene yina yaHilifa nokwiimba omayimbilo. Oya popi ondjokonona ombwanawa kwaasho ya li ye mu shi.

##
Kuku Muzaa okwa telekele aalilasa ayehe. Kuku Kave okwa popi naHilifa kutya otaya shuna naye kOshakati, konima yefumviko. Yinakulu gwomusamane okwe mu hokololele omahokololo gayina sho a li omushona.

##
Pefumviko Hilifa okwa yi komeho gongeleka e ta popi ondjokonona yayina. "Meme okwa li e hole ndje, ha sile ndje oshimpwiyu nawanawa. Okwa lombwele ndje ndi ilonge nuudhiginini opo ndi ka mone iilonga iiwanawa. Okwa hala ndi kale nda nyanyukwa. Otandi ilongo nda mana mo e tandi longo nuudhiginini opo meme u uve uuntsa molwandje."

##
Konima yefumviko kuku Kave nakuku Muzaa oya kwatha Hilifa a gongela iinima ye, e taya yi kOshakati. "Kunuu ota ka nyanyukilwa okukala e na kuume ke omupe," osho ye mu lombwele. "Otatu ku sile oshimpwiyu ngaashi tatu sile okamati ketu yene oshimpwiyu." Hilifa okwa laleke, nokwa yi mokatekisa naakuluntu ye aape.

##
* License: CC BY-NC-SA
* Text: Kandume Ruusa, Sennobia-Charon Katjiuongua, Eliaser Nghitewa
* Illustration: Jamanovandu Urike
* Language: ng
