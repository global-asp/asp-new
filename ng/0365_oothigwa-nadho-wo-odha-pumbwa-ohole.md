# Oothigwa nadho wo odha pumbwa ohole

##
Ongula kehe Hilifa oha penduka kuyele opo a longekidhe ombelekehwa yayina. Okwa ehama ethimbo ele na Hilifa okwi ilongo nkene ta sile yina oshimpwiyu naye mwene. Sho yina kwa li te ehama unene, oha penduka nokutema omulilo, okufulukitha omeya gotee. Oha fala otee kuyina, e ta teleke oshimbombo shombelekehwa. Omathimbo gamwe yina iha vulu okulya, oshoka okwa nkundipala. Hilifa oti ipula nayina. He okwa sa konima yoomvula mbali. Ngashingeyi naina ote ehama. Okwa nanga unene, ngaashi naanaa he sho a li.

##
Esiku limwe okwa pula yina, "Oshike ano Meme? Uunake to kala po hwepo? Iho teleke we. Iho vulu we okulonga mepya nenge okwoopaleka egumbo. Iho longekidhile ndje we okambaki komwiha nenge okuyoga omuzalo gwandje gwosikola..." "Hilifa kamati kandje, ou na ashike oomvula, omugoyi noto sile ndje oshimpwiyu." Okwa tala okamati okagundjuka kee shi kutya ote ka lombwele ngiini. Oku uvite ko ngaa? "Ngame otandi ehama unene. Oho uvu mooradio tamu popiwa omukithi omudhipagi o-AIDS. Ondi na omukithi ngoka," osho e mu lombwele. Hilifa okwa mwena po okathimbo. "Sha hala okutya, nangoye wo oto si wa fa tate?" "Kaku na epango lyo-AIDS."

##
Hilifa okwa ya kosikola ta dhiladhila. Ita vulu okupopya nokudhana nookuume ngaashi shito. "Oshike ano?" osho ye mu pula. Hilifa ina vula okuyamukula. Iitya ya yina oya li tayi tono momakutsi ge, "Kagu na epango. Kagu na epango." Ye mwene ota ka kala a tya ngiini yina ngele a si, oku li momaipulo. Ota ka kala peni? Ota adha peni iimaliwa yiikulya?

##
Hilifa okwa kuutumba pokataafula ke. Ota tongolola nominwe dhe okataafula, e ta dhiladhila, "Kagu na epango. Kagu na epango." "Hilifa, ou li ngaa pamwe natse ano?" Hilifa ta petuka. Feelani Nelao okwe mu thikamena. "Hilifa, thikama! Onda ti ngiini?" Hilifa okwa tala poompadhi dhe. "Ito mono po eyamukulo mpoka to tala. Magano, lombwela Hilifa eyamukulo." Hilifa okwa li a sa ohoni, oshoka Feelani Nelao ine mu ganda nale ngaaka.

##
Hilifa okwa kambadhala ongula ayihe. Pokafudho okwa kuutumba mongulu yosikola. "Otandi ehama mepunda," osho a fundju ookuume ke. Kaya li naanaa iifundja iinene. Ye mwene okwi iyuvite ngaa omadhiladhilo ngono tage mu hepeke momutse gwe, ga li ga fa onyushi ongeyentu. Feelani Nelao okwe mu tala nawa. Okwe mu pula, "Oshike ano sha puka Hilifa?" "Kapu na sha," osho a ti. Oku uvu mewi lyaHilifa tamu ulike omvulwe neipulo. Omeho ge otaga monika ga tila nokwa li ta kambadhala oku shi holeka.

##
Sho Hilifa a kambadhala okuninga omwaalu, oonomeli odha li tadhi nukanuka momutse. Ita vulu oku dhi kwata ethimbo lya gwana ye e dhi yalule. Mbala mbala okwa etha. Ota dhiladhila yina pehala lyokuyalula. Ominwe dhe odha tameke okuthaneka shoka shi li momadhiladhilo ge. Okwa thaneke yina a lala pombete ye. Ti ithaneke ye mwene a thikama pombila ya yina. "Aataleli yOmwaalu gongeleni omambo," Feelani Nelao osho a popi. Ombaadhilila Hilifa okwa mono omafano ge li membo lye, okwa kambadhala okutuula mo epandja ndyoka, ashike okwa lata.

##
Feelani Nelao omafano gaHilifa okwe ga mono. Sho uunona wa piti mo u ye komagumbo okwe mu ithana, "Hilifa ila mpaka, onda hala okupopya nangoye." "Oshike sha puka," osho e mu pula kashona. "Meme ote ehama. Okwa lombwele ndje kutya oku na o-AIDs. Ota si?" "Kandi shi wo Hilifa, ihe ngele ote ehama unene, noku na o-AIDS. Ke na okwaaluka." Iitya mbyono natango, "Ita aluka. Ita aluka." Hilifa okwa tameke okulila. "Inda kegumbo Hilifa," osho a ti. "Otandi ya okutalela po nyoko."

##
Hilifa sho e ya megumbo okwa adha yina a teleka omwiha. "Onde ku telekela nena Hilifa, ihe ngashingeyi onda vulwa. Tonatela oshikunino shiihape, e to kutha mo omatama u ga fale kositola. Otaye ke tu landithila." Konima yomwiha Hilifa okwa yi koshikunino. Ota tala omalwaala ga ziza nawa giihape nomatama ga tiligana nawa, oondungu, omakunde omale ga ziza nawa nomboga yospinasi. Okwa tonona ondjato yu udha omatama e te ga fala kositola. "Oshikunino shawo otashi ka kala ngiini mbela ngele yina a si?" osho ta ipula.

##
Feelani Nelao owa thiki mbala, konima Hilifa sho a yi. Okwa kala ethimbo ele taya popi nayina yaHilifa. Okwa pula yina yaHilifa, "Meme Ndapanda oho nu tuu omiti dho-AIDS?" "Konima omusamane gwandje sho a si onda li nda sa ohoni okuya kuNdohotola," okwa lombwele Feelani Nelao. "Onda li ndi na einekelo kutya inandi kwatwa kombuto sho nda tameke okweehama e tandi yi kuNdohotola. Ndohotola okwa lombwele ndje kutya okwa toka. Omiti itadhi kwatha ndje we." Feelani Nelao okwa lombwele meme Ndapanda shoka e na okuinga opo a kwathe Hilifa.

##
Hilifa sho e ya kegumbo okwe mu pula, "Hilifa mumati gwandje, onda hala tu ka ende nangoye. Oto kwathele ndje?" Hilifa okwa kwata yina mokwaako ye e te egamene kuye. Oye ende sigo okomuti gwomakwega. Okwe mu pula, "Oto dhimbulukwa sho kwa li ho dhana etanga mpano, namumwanyokogona Kunuu? Owa thangele etanga momuti muka nolya kwatwa komakwega. Ho okwe li mu kuthile mo e ta tsuwa komakwega."

##
"Tala oshihwa shomandjembele. Inda u ka tone ko tu faalele kegumbo." Manga Hilifa ta tona oombe oontongo. Okwa ti, "Oto dhimbulukwa tuu shoka wa li omushona owa li ho li oombe niiti yadho. Noino ya kokandjugo uule woshiwike!" "Osho, epunda lyandje olya li tali ehama," osho Hilifa a dhimbulukwa ye ta yolo.

##
Sho ye ya kegumbo, yina yaHilifa okwa li a loloka noonkondo. Hilifa okwa ningi otee. Meme Ndapanda okwa kutha okapakete kohi yombete ye. "Hilifa, shino oshoye. Mokapakete muno omu na shoka tashi ku kwatha, dhimbulukwa mpaka wa zi."

##
Okwa kutha "iidhimbulukitho" mokapakete kooshimwe. "Ndika efano lyaho e ku papata. Ngoye owa li osheeli she. Ndino efano sho nda li nde ku fala koonyokokulu. Oya li ya nyanyukwa. Ndino eyego lyoye lyotango wa kuka. Oto dhimbulukwa sho wa li wa lila. Onda li nde ku uvanekele kutya omayego ogendji otaga ka mena natango. Shino ontulosipela, nde yi pewa kuho. Sho twa li twa hokana konima yomvula yimwe."

##
Hilifa okwa kutha okapakete e ta tameke okulila. Yina okwe mu papatele e mu egamena e ta galikana, "Kalunga na kale nangoye ye ne ku gamene." Okwe mu papatele sho ta popi. "Hilifa mumati gwandje, ou shi shi kutya ngame otandi ehama unene. Na otandi ka kala naho mbala. Inandi hala u uve nayi. Dhimbulukwa nkene ndi ku hole. Dhimbulukwa nkene ho kwa li e ku hole."

##
Yina okwa tsikile, "Kuku Kave gwokOshakati okwe tu tumine iimaliwa, ngele a mono. Okwa lombwele ndje kutya ote ku sile oshimpwiyu. Onde shi popywa naye. Oto ka ya naKunuu kosikola, omwana. Kunuu oku li mondondo 4, e ku fa. Otaye ku sile oshimpwiyu." "Ondi hole kuku Kave na kuku Muzaa," Hilifa osho a ti. "Onda hokwa okudhana na Kunuu. Oto kala nawa ngele otaye ku sile oshimpwiyu?" "Aawe! Mumwandje. Itandi kala nawa. Owa tonatela ndje nawa, ondi uvite uuntsa okukala nokamati kandje okawanawa ngeyi."

##
Esiku lya landula Feelani Nelao kosikola okwe ya hokololele o-HIV no-AIDS. Aalongwa oya li ya tila. Oyu uva uuvu mbuka wo-AIDS moradio, kapu na nando ogumwe a popi megumbo uuvu mbuka. "Owa zi peni?" osho Magano a pula. "Otau tu kwata ngiini?" osho Hidipo a pula. Feelani Nelao okwa fatulula kutya omukithi gwo-HIV ogwo ombuto. Omuntu ngele oku na ombuto yo-HIV mombinzi ye ota monika a kola. "Noha mono o-AIDS uuna a tameke okweehama."

##
Feelani Nelao okwa fatulula omikalo dhimwe nkene omuntu ta vulu okukaula o-HIV. "Ngele ope na omuntu e na o-HIV nenge o-AIDS otatu vulu, okumona ombuto moombinzi dhawo. Katu na okulongitha okakululo kamwe nenge okayikushitho kokomayego. Ngele tatu ulula omakutsi getu otu na okulongitha oonane nenge iiyululitho ya yogoka." Okwa fatulula wo nkene oonane niiyululitho yi na okukala ya yogoka. "Ngele otwi iyehameke tse yene e tapu holoka ombinzi otu na okupula aakuluntu okwoopaleka oshilalo. Otu na okumanga oshilalo noku shi gamena," Feelani Nelao osho e ya lombwele.

##
Opo okwe ya ulukile ekalata. "Shino osho omikalo dhimwe ito vulu okukwatwa kombuto yo-HIV," osho e ya lombwele. "Ito kwatwa ko-HIV, ngele tamu longitha okandjugo kamwe nenge tamu iyogo mombata yimwe. Okupapatelathana, okuhupita nenge okuminika nagumwe e na ombuto yo-HIV nenge AIDS nasho osha gamenwa. Oshi li nawa okulongitha okakopi kamwe noshiyaha shimwe nomuntu e na HIV nenge AIDS. Ito mono ombuto okuzilila mokukolola nenge mokushemita. Osho wo ito mono ombuto tayi zi moomwe nenge miliyani yimwe ngaashi oona nenge oompombo."

##
"Oto ningi ngiini ngele ogwe ku kwata?" Magano osho a pula. "Ou na okwiisila nawa oshimpwiyu ngoye mwene na lya iikulya yi na uukolele. Tala mekalata lyiikulya mbika," osho a ti. "Olye ngoka ta dhimbulukwa iikulya ngoka ta dhimbulukwa iikulya yini iiwanawa nangoye?" osho a pula.

##
Sho Hilifa a yi kegumbo okwa lombwele yina shoka a ilongo kosikola esiku ndyoka. "Feelani Nelao okwe tu lombwele kombinga yo-HIV no-AIDS nonkene tu na okusila oshimpwiyu mboka taye ehama. Magano na Hidipo otaya ka kwatha ndje nuulonga wandje notatu ningi pamwe iithigilwalonga yetu," osho a lombwele yina.

##
Komatango gesiku ndyoka Magano okwe ya nokwa kwatha Hilifa oku ka teka omeya. Hidipo okwe mu kwatha okutyaya iikuni. Oya kuutumba e taya ningi iithigilwalonga yawo momuzile gwomugongo.

##
Feelani Nelao okwa lombwele aashiinda yaHilifa okukala taya tonatele yina. Oya uveneke oku mu kwatha. Ongulohi kehe aashiinda ya yooloka oye etele iikulya iipyu. Hilifa olwindji okwe ya pe iihape ta kutha moshikunino.

##
Esiku lyahugunina lyoshikako osikola yi fudhe, Hilifa okwa li a nyanyukwa noonkondo. Okwa matuka ta yi kegumbo opo u ulukile yina onzapo ye, "Onda mona o ‘A' , ‘A' okwa ithana." "Meme, penduka!" Ye ina penduka ookwa mwena.

##
Hilifa okwa matukile paashiinda. "Meme gwandje ina hala okupenduka," okwa li ta lili. Aashiinda oya yi megumbo naHilifa noya mono meme Ndapanda e li pombete ye. "Okwa sa, Hilifa," oye shi popi neuvo lyonayi.

##
Onkundana yeso lyameme Ndapandula oya taandele mbalambala. Egumbo olya li lyu udha aakwanezimo, aashiinda nookuume. Oya galikanena yina yaHilifa nokwiimba omayimbilo. Oya popi ondjokonona ombwanawa kwaasho ya li ye mu shi.

##
Kuku Muzaa okwa telekele aalilasa ayehe. Kuku Kave okwa popi na Hilifa kutya otaya shuna naye kOshakati, konima yefumviko. Yinakulumusamane okwe mu hokololele omahokololo gayina sho a li omushona.

##
Pefumviko Hilifa okwa yi komeho gongeleka e ta popi ondjokonona yayina. "Meme okwa li e hole ndje, ha sile ndje oshimpwiyu nawanawa. Okwa lombwele ndje ndi ilonge nuudhiginini opo ndi ka mone iilonga iiwanawa. Okwa hala ndi kale nda nyanyukwa. Otandi ilongo nda mana mo e tandi longo nuudhiginini opo meme u uve uuntsa molwandje."

##
Konima yefumviko kukumusamane Kave naKuku Muzaa oya kwatha Hilifa gongela iinima ye, e taya yi kOshakati. "Kunuu ota ka nyanyukilwa okukala e na kuume ke omupe," oye mu lombwele. "Otatu ku sile oshimpwiyu ngaashi tatu okamati ketu yene." Hilifa okwa laleke egumbo, nokwa yi mokatekisa naakuluntu ye aape.

##
* License: CC BY-NC-SA
* Text: Kandume Ruusa, Sennobia-Charon Katjiuongua, Eliaser Nghitewa
* Illustration: Jamanovandu Urike
* Language: ng
