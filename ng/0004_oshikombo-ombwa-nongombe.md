# Oshikombo, ombwa nongombe

##
Oshikombo, ombwa nongombe oya li ookuume aanene. Esiku limwe oya yi molweendo nokatekisa.

##
Sho ya thiki hoka ya li yu uka, omuhingi okwe ya pula ofuto. Ongombe oya futu omwaalu gwa gwana po.

##
Ombwa oya futu iimaliwa ya pitilila, oshoka kaya li yi na iimaliwa ya topoka.

##
Omuhingi okwa adhika andola a pe ombwa oshendja yayo, sho oshikombo otashi fadhuka po inaashi futa nando osha.

##
Omuhingi okwa uvu nayi, sho oshikombo inaashi futa. Okwa hingi e ta yi no inaa gandja we oshendja yombwa.

##
Okuza mpoka sigo onena ombwa ohayi tidha iihauto, opo yi tale ngele tayi mono mo omuhingi ngoka inee yi pa oshendja yayo.

##
Oshikombo ohashi fadhuka po shampa sha uvu omuumo gwoshihauto. Ohashi kala sha tila kutya pamwe otashi mangwa po sho inaashi futa olefa.

##
Ongombe ihayi kala yi na ko nasha uuna tayi taaguluka opate. Nando otaku zi oshihauto ohayi ye ende nethimbo lyayo, oshoka anuwa yo oya futa nale ya mana.

##
* License: [CC-BY]
* Text: Fabian Wakholi
* Illustration: Marleen Visser, Ingrid Schechter
* Translation: Rachel Nandjembo
* Language: ng
