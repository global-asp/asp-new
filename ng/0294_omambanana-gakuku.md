# Omambanana gakuku

##
Oshikunino shakuku osha li oshikumithi, omwa li omahangu, iilyawala nomidhika. Ihe shoka sha li mo oshihokithi kwaayihe osho omambanana. Nonando kuku okwa li e na aatekulu oyendji, ngame onda li ndi shishi kutya ongame nda li ndi holike unene kuye. Okwa hiya ndje olwindji ndi ye kegumbo lye. Okwa li wo ha lombwele ndje iiholekwanima. Opwa li owala oshiholekwa shimwe inee shi lombwela ndje sho osho: pehala mpoka ha pithile omambanana.

##
Esiku limwe onda mono oshimbamba oshinene sha tungwa nomanenge sha anekwa pomutenya pondje yegumbo lyakuku. Sho nde mu pula kutya osha shike okwa yamukula ta ti:, Shoka osho oshimbamba shandje shuumpulile."
Pooha dhoshimbamba opwa li omafo gomambanana ngoka kuku a li ta pilula ethimbo nethimbo. Onda li nda kwatwa kokatalekonawa.
"Omafo ogashike ngono kuku?"Osho nda pula. Neyamukulo ndyoka nda pewa : "Ogo omafo gandje guumpulile."

##
Osha li oshihokithi okutala kuku, omambanana, omafo gomambanana noshimbamba oshinene sha ningwa momanenge. Ashike kuku okwa tumu ndje ndi ye kumeme ndi ka ninge sha. "Kuku kwatha ndje alikana ndi tale nkene to longekidha...."
"Ino kala omunamanganga ngaaka kanona ngoye, ninga shoka to lombwelwa ,"kuku osho a popi nomuthindo. Onda tondoka nonda yi.

##
Sho nda galuka onda adha kuku a kuutumba pondje, kapwa li oshimbamba nomambanana kaga li po.
"Kuku oshimbamba osha yi peni, omambanana oge li peni no..." Ashike eyamukulo olya li owala: "Oge li mehala lyandje lyuumpulile."Osha li tashi shololitha!

##
Konima yomasiku gaali, kuku okwa tumu ndje ndi ka tale olwoondje lwe mondunda ye yokulala. Sho nda egulula omweelo, onda kundwa kezimba ewanawa lyomambanana ga pya. Meni lyondunda omwa li oshimbamba shakukuku shuumpulile shoka sha ningwa momanenge. Osha li sha siikilwa nawa nekumbatha ekulu. Onda suukulula ko e tandi fenya ezimba ndyoka lya nika nawa.

##
Onda haluka sho ndu uvu ewi lyakuku ta igidha ndje,"Ano oto ningi shike?Endelela mbala wu ete olwoondje lwandje." Onda zi mo neendelelo nolwoondje lwe. "Oto imemeha shike ano?"kuku osho a pula. Epulo lye olya dhimbulutha ndje kutya ngiika onda li tandi imemeha sho nda mono oshiholekwa shuumpulile we.

##
Esiku lya landula kuku sho e ya a talele po meme, onda matukile kegumbo lye ndi ka tale natango omambanana. Omwa li ehila lyomambanana ga pya nawa. Onda tona ko limwe e tandi li holeke mohema yandje. Sho nda siikile ko nawa koshimbamba, onda yi konima yegumbo e tandi li lipo meendelelo. Olya li etoye, inandi lya nando onale embanana etoye lye li fa.

##
Esiku lya landula manga kuku a li moshikunino ta fulu mo iikwamboga, ondi iyakele momdunda ye e tandi tala omambanana. Onda kwatwa kemakelo nonda kutha okapandi komambanana ge li gane. Manga tuu tandi nyoweke ndu uka komweelo, ondu uvu kuku ta kolola pondje. Onde shi pondola okuholeka omambana mohema yandje e tandi piti po puye nda fa ndaa na sha.

##
Esiku lya landula olya li esiku lyomalandithilo. Kuku okwa meneka ongula onene. Oha faalele aluhe omambanana nomudhika a ka landithe komalandithilo. Esiku ndyoka inandi ya nande mbala kuye ndi ke mu popithe. Ashike kanda li tandi vulu oku mu idhimbika ethimbo ele.

##
Kongulohi ondi ithanwa kumeme natate nakuku wo opo . Onda li nda tseya nale kutya shoka tashi ithanitha ndje oshike. Uusiku mboka sho nda ka lala, onda li ndi shishi kutya itandi yaka we tuu nande, itandi yaka iinima ya kuku, itandi yaka iinima yaakuluntu yandje itandi yaka wo nando iinima yomuntu gulwe i ili.

##
* License: [CC-BY]
* Text: Ursula Nafula
* Illustration: Catherine Groenewald
* Translation: Rachel Nandjembo
* Language: ng
