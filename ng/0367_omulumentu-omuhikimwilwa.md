# Omulumentu Omuhikimwilwa

##
Osha li Olyomakaya na Riko ota yi koshilado nayina. Oku hole okuya koshilando. Oshilando oshinyanyudhi! Omu na iinima oyindji yokutalwa.

##
Riko okwa kwata yina koshikaha a dhiginina. Oongundu dhaantu otadhi piti ko.

##
Opu na iitaafula ya yalwa tapu landithwa iihongomwa ya ningwa niikaha.

##
Uunduli uushona wa hongwa miiti, oongamelo niiyengele ya ningwa moondhalate nomomagwe goombapa uulyenge wa ningwa momayi goompo.

##
Ye oku uvite sha! Okangalo taka ende po ‘Amazing Grace’ (Esilohenda ekumithi). Okwa kankama opo a pulakene. Ewi otali zi peni? Olya fa sha tashi hiki omwilwa moonote dhodhene dheimbilo ‘Amazing Grace’.

##
“Inandi uva nando onale okamwiilwa okawanawa ngaaka,” osho a dhiladhila.

##
Okwa ningi pandakana mokati kaantu nokwe mu mono! Omulumentu! Mwene gwewi ndyoka tali hiki omwilwa.
Aantu otaya tula iimaliwa mokandooha okashona ke li komeho gomulumentu, ihe … ope na sha sha puka.

##
Omuhikimwilwa nguno ita tala kaantu, ye ita tala nando okiimaliwa. Ke na nando osho ta tala. Ota shukumuna mo uumaliwa mokandooha e te wu tula mokandjato ke.

##
Riko okwa tongolola nawa omuhikimwilwa, “Ngiika oye omuposi.”
Riko ina mona nale omuposi. Oku uvite a tila. Okwa dhamatele mohema yayina, e ta pula yina pevi, “Meme, omusamane nguka omuposi?”

##
Okwe mu yeluthile oshikaha, “Ee,” osho a yamukula. “Eeno oye omuposi!”
“Tala ye oku na ondhimbo ontokele. Aaposi oyendji oye na oondhimbo oontokele. Ohaya longitha ondhimbo, opo ya mone iilambo niiyimbi yilwe.”

##
“Mbela okwe ya ko ngiini koshilando? Okwa mono ondjila ngiini mokati kaantu mbano?” Riko ta pula.

##
Yina okwe mu lombwele: “Ngiika ope na gumwe e mu kwatha okumona ondjila. Ngoka otatu mu ithana kutya oye omukwatelikomeho.”

##
Oye ende yu uka keyana lyiinamwenyo. Omililo odha lundulukile kolwaala oluzizi, omahauto oga thikama naayendi yokolupadhi oya taaguluka opate.

##
“Tala komulilo omuzizi. Ngele ogwa ziza otatu gu mono, oshi li egameno okutaaguluka ondjila. Miilongo yimwe omu na ishewe okangendjo kokuulika kutya otapu ende aaposi.” Yina osho e mu lombwele. “Ngele yu uvu okangendjo kaaposi nena oya tseya kutya oya gamenwa okutaaguluka ondjila.”

##
Oya kuutumba pokangwena meyana lyiinamwenyo, e taya kala taya tala aantu mboka taya ende po.
“Aaposi yamwe oye na aakwatelikomeho, oombwa. Oombwa odha dheulwa nawa kukwatelakomeho ooyene. Oombwa ndhono odhi na ondilo. MoNamibia oombwa ndhono odhi li mo oonshona.”

##
“Ye ita vulu okutala oTV,” Riko osho a ti.
“Ye ota vulu oku uva oTiivii no Radio,” Yina yaRiko osho e mu lombwele. “Aaposi ohaya uvu ko iinima nawa olundji, shi vulithe aanameho.”

##
“Ndele ihaa vulu okulesha omambo nenge iifo,” Riko osho a ti.
“Ope na omambo gamwe ga nyolwa moondanda dhoshiposi (moBraille). Peha lyiitya ya nyolwa nohinga ope na uuntongo wa yeluka po wa ningwa moondanda. Osha fa naanaa uupulu.”

##
“Ota vulu okulesha ngiini ngele ke wete ko?”
“Oha lesha niikaha ye. Ota gumu uuntongo mboka wa yeluka nominwe dhe, ngaashi naanaa ngoye wa tala oondanda nomeho goye.”

##
Riko okwa dhiladhila kutya aantu mboka aaposi otaya vulu okuninga sha esiku kehe. Iinima ngaashi okweenda moshilando, ookwiimba omaimbilo nokulesha.

##
Yina okwe mu hokololele, “Shoka sha yooloka pokati koye nomuposi ngoye oho mono ko ndele omuposi iha mono ko.”
“Ngame ohandi mono ko ndele ihandi hiki omwilwa ngaashi ngoka omwaanawa hagu hikwa komulumentu omuposi,” osho Riko i imemeha. 

##
* License: CC BY-NC-SA
* Text: Magda Swartz
* Illustration: Petrus Amuthenu
* Translation: Rauha Amwele
* Language: ng
