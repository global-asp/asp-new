# Omulumentu Omuhikimwilwa

##
Osha li Olyomakaya na Riko ota yi koshilado nayina. Oku hole okuya koshilando. Oshilando oshinyanyudhi! Omu na iinima oyindji yokutalwa.

##
Riko okwa kwata yina koshikaha a dhiginina. Oongundu dhaantu otadhi piti po.

##
Opu na iitaafula ya yalwa tapu landithwa iihongomwa ya ningwa niikaha.

##
Uunduli uushona wa hongwa miiti, oothimbithimbi niiyengele ya ningwa moondhalate, omagwe gomalwaala nuulyenge wa ningwa momayi goompo.

##
Ye oku uvite sha! Opwa li gumwe ngoka a li ta hiki okamwilwa okahokithi kokangalo "Amazing Grace" shoka tashi ti "Esilohenda ekumithi". Okwa kankama opo a pulakene. Ewi otali zi peni?

##
"Inandi uva nando onale okamwiilwa okawanawa ngaaka," osho a dhiladhila.

##
Okwa pandakana mokati kaantu nokwa mono omulumentu ngoka a li ta hiki omwilwa. Aantu otaya tula iimaliwa mokandooha okashona ke li komeho gomulumentu, ihe â€¦ ope na sha sha puka.

##
Omuhikimwilwa nguno ita tala kaantu, ye ita tala nando okiimaliwa. Ke na nando osho ta tala. Ota pampadhala iimaliwa iikukutu mokandooha e te yi tula mondjato ye.

##
Riko okwa tongolola nawa omuhikimwilwa nokwa dhiladhila, "Ngiika oye omuposi." Riko ina mona nale omuposi. Oku uvite a tila. Okwa dhamatele mohema yayina, e ta pula yina pevi, "Meme, omusamane nguka omuposi?"

##
Okwe mu yeluthile oshikaha, "Ee," osho a yamukula. "Eeno oye omuposi! Tala ye oku na ondhimbo ontokele. Aaposi oyendji oye na oondhimbo oontokele. Ohaya longitha ondhimbo, opo ya mone iilambo niiyimbi yilwe."

##
"Mbela okwe ya ko ngiini koshilando? Okwa mono ondjila ngiini mokati kaantu mbano?" Riko ta pula.

##
Yina okwe mu lombwele: "Ngiika ope na gumwe e mu kwatha okumona ondjila. Ngoka otatu mu ithana kutya oye omukwatelikomeho."

##
Oye ende yu uka koshikunino shiinamwenyo. Omililo odha lundulukile kolwaala oluzizi, omahauto oga thikama naayendi yokolupadhi oya taaguluka opate.

##
"Tala komulilo omuzizi. Ngele ogwa ziza, nena otashi ti otatu vulu okutaaguluka ondjila. Miilongo yimwe omu na ishewe okangendjo kokuulika kutya otapu ende aaposi." Yina osho e mu lombwele. "Ngele aaposi yu uvu okangendjo, nena otaa tseya kutya oshi li nawa notaa vulu okutaaguluka ondjila."

##
Oya kuutumba pokangwena moshikunino shiinamwenyo, e taya kala taya tala aantu mboka taya ende po. Yina okwa ti: "Aaposi yamwe oye na aakwatelikomeho, oombwa, ndhoka dha dheulwa nawa okukwatelakomeho ooyene yadho. Oombwa ndhono odhi na ondilo. MoNamibia oombwa ndhono odhi li mo oonshona."

##
"Ye ita vulu okutala oTiiVii," Riko osho a ti. "Ye ota vulu oku uva oTiivii no Radio," Yina yaRiko osho e mu lombwele. "Aaposi ohaya uvu ko iinima nawa olundji, shi vulithe aanameho."

##
"Ndele ihaa vulu okulesha omambo nenge iifo," Riko osho a ti. "Ope na omambo gamwe ga nyolwa moondanda dhoshiposi. Peha lyiitya ya nyolwa nohinga ope na uuntongo wa yeluka wa fa uupulu wa tholoma po oondanda."

##
"Ota vulu okulesha ngiini ngele ke wete ko?" "Oha lesha niikaha ye. Ota gumu uuntongo mboka wa yeluka nominwe dhe, ngaashi naanaa ngoye wa tala oondanda nomeho goye."

##
Riko okwa dhiladhila kutya aantu mboka aaposi otaya vulu okuninga sha esiku kehe. Iinima ngaashi okweenda moshilando, okwiimba nomwiilwa nokulesha.

##
Yina okwe mu lombwele ta ti: "Shoka sha yooloka pokati koye nomuposi ngoye oho mono ko ndele omuposi iha mono ko." Riko okwi imemeha e ta ti: "Ngame ohandi mono ko ndele ihandi hiki omwilwa omwaanawa ngaashi ngoka hagu hikwa komulumentu omuposi."

##
* License: CC BY-NC-SA
* Text: Magda Swartz
* Illustration: Petrus Amuthenu
* Translation: Rauha Amwele
* Language: ng
