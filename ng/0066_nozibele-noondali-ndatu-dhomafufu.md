# Nozibele noondali ndatu dhomafufu

##
Nale nale aakadhona yatatu oya yile momuthitu ya ka tyaye iikuni.

##
Okwa li kwa pupyala noonkondo noya tokola ya ka yoge momulonga. Oya li taa dhana yo taa ishamine omeya.

##
Mbalambala oya ndhindhilike kutya otaku toko. Oya endelele okushuna mbala komagumbo.

##
Sho ya thiki lwopopepi negumbo, Nozibele okwi ikwata mothingo. Okwa mono kutya okwa dhimbwa ko omagwe ge gomothingo! "Kwathii ndje tu shuneni!"Osho a indile ookuume ke. Ihe ookuume ke oya tindi oshoka anuwa okwa li kwa toka noonkondo.

##
Nozibele okwa shuna komulonga oye awike. Okwa toola po omagwe ge e ta endelele a ye kegumbo. Ashike okwa kana ondjila e ta pukile momilema.

##
Okwa mono uuyelele tawu ziilile mokandunda hoka ka li okanano komeho ge. Okwa endelele a ye kokandunda hoka taku zi uuyelele, e ta konkola pomweelo.

##
Okwa li a kumwa sho ombwa oyo ya egulula omweelo, e tayi mu pula tayi ti: "Owa hala shike?"

"Onda puka notandi kongo omulalo!" Nozibele ta yamukula. "Ila mo ngele hasho otandi ku li!"Ombwa osho ya ti. Nozibele okwa yi meni.

##
"Telekela ndje!"Ombwa osho ye mu lombwele. "Inandi telekela nale oombwa,"Nozibele ta yamukula.
"Teleka, ngele hasho otandi ku li,"ombwa tayi yamukula.
Nozibele okwa teleke.

##
Ombwa tayi lombwele natango Nozibele: "Yala ombete yandje"
"Inandi yalela nale ombwa ombete," Nozibele ta yamukula.
"Yala ombete, ngele hasho otandi ku li", ombwa nayo tayi yamukula wo. Nozibele ta yala ombete.

##
Kehe esiku Nozibele oku na okuteleka, okukomba nokuyogela ombwa. Esiku limwe ombwa oye mu lombwele ya ti."Nozibele, nena otandi ka talela po ookuume kandje. Sho tandi ka galuka, nandi adhe wa komba egumbo, e to teleke to yogo iinima yandje.

##
Ombwa sho ya yi, mbalambala Nozibele okwa kutha oondali ndatu dhomafufu komutse gwe. Efufu limwe okwe li tula kohi yombete yombwa, limwe okwe li tula konima yomweelo nalimwe okwe li tula moshigunda. Okwa fadhuka po a dhiginina e ta yi kegumbo.

##
Ombwa sho ya galuka oya tameke okukonga Nozibele. "Nozibele owu li peni?" Osho ya pula.
"Ongame nguka kohi yombete," efufu lyotango tali yamukula.
"Ongame nguka konima yomweelo," efufu etiyali tali yamukula.
"Ongame nguka ndi li moshigunda," efufu etitatu tali yamukula wo.

##
Ombwa oya mono kutya Nozibele okwe yi kotokele. Oya tondoka ya landula Nozibele sigo okomukunda gwawo. Ashike aamati aamwayina yaNozibele oya adhika ye yi langela ya tya iitago iinene. Ombwa oya piluka e tayi fadhuka po. Okuza kesiku ndyoka, inayi monika we tuu nando.

##
* License: [CC-BY]
* Text: Tessa Welch
* Illustration: Wiehan de Jager
* Translation: Rachel Nandjembo
* Language: ng
