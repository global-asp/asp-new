# Okadhila Pam-Pam

##
Pensa okwa li omukongo ependa mOmbuga yaKarahari. Aluhe okwa etelele oonyama dha ondoka nokwa palutha nawa aanegumbo lye. Opwa li okadhila kamwe Pam-Pam, hoka Pensa a kala aluhe e na ehalo oku ka kwata. Omalwenya gokomushindi gwako oga li go opalela iikuti ye. Uupyakadhi owa li mpoka kutya, ke na nando esiku e shi pondolele okukwata nenge okuyaha okadhila haka. Iikuti yaPensa ohayi hwanukile owala mombepo ngaashi naanaa okutuka kwokadhila haka. Andola oku kwate ngaa Pam-Pam a wape okudhudha ko omalwenya gokomushindi gwe! 

##
Pensa okwa yi komunongontu, onganga yawo. Okwe mu pula ekwatho."Kwatha ndje alikana ndi kwate okadhila Pam-Pam. Onda hala omalwenya gako ndi lumbilithe iikuti yuutati wandje. Ondi na okuninga shike opo ndi mu kwate? "Onganga oya yamukula ya ti, "Inda e to tema omulilo. Uupuka auhe sho tawu fadhuka po omulilo, ngoye oto kwata po kamwe ha okashona kwaauhe e to ka tula momwigo. Otaka ka hila Pam-Pam komwigo."

##
Pensa ka li nando a tseya kutya onganga yo naPam-Pam oya li ookuume. Pam-Pam olwindji okwa talele po onganga noya hokololelathana omahokololo. "Onde ku londodha owala," onganga osho ya ti kokadhila Pam-Pam sho ka li ke mu talele po, "Onda lombwele omukongo nkene te ku kwata. Ngele owa mono omulilo gwa temwa mokuti, fadhuka po. Onda hala okumona ngoka ta sindana moshinima shika."

##
Pokati mpoka, Pensa okwa tameke okukonga okadhila Pam-Pam. Okwa kuutumba mokuti e ta tameke okudhiga omulilo. Sho omwiidhi gwa tameke okutsina okalwithi, okwe gu fudhile sigo omulilo go gwene gwa tema. Pensa okwa kwata okambahu e te ka tula momwigo gwe.

##
Okadhila Pam-Pam kaka li taka vulu okusinda emakelo lyokambahu okashona hoka ka li momwigo gwaPensa. Okwa tokola okutukila pevi ye a yakule mo okambahu hoka ka li momwigo nomulungu gwe ngoka gwa li omule namwa. Pensa okwa uvu okulila kwokadhila,"Pam-Pam, Pam-Pam, Pam-Pam." Pensa okwa endelele a ye komwigo gwe, okadhila oka kwatwa komwigo.

##
Pam-Pam okwa galikana Pensa e mu mangulule."Oh, aaye,"Pensa osho a ti, "Onda kala ethimbo nuule nda hala oku ku kwata. Nena ngoye ogwandje! Omalwenya goye otaga ka ningitha iikuti yandje yi tuke nawa mombepo yu ukilila ngaashi ngoye ho tuka."

##
Okadhila Pam-Pam oka igidha nokukuga muule, "Ngele owa dhipaga ndje ito kala we nomalwenya gokulumbila iikuti yoye, ngaka otaga ka dhudhuka po shaashi ngame onda sa. Mangulula ndje owala otandi uvaneke kutya otandi kala handi ku pe omalwenya omwedhi kehe."

##
Pensa okwa etha Pam-Pam a ye. Sho Pam-Pam ta tuka ta yi okwa li ti ipula ta ti:"Onda manguluka ngaa shili?"

##
Pensa okwa yi kegumbo e ta hongo iikuti iipe. Shampa aantu ya mono iikuti ye, ohaye yi kuminwa taa ti: "Oowoo, tala komukongo nguka! Okwa lumbilitha iikuti ye omalwenya gokadhila Pam-Pam. Nena ota vulu okuweya nawa noku tu etela iikulya. Otatu kala tu na okatuthi."

##
Ongulohi ndjoka, onganga oya hiya aantu koshidhano hashi dhanenwa pomililo dha tema nawa, ya ka tyapule esindano lyomukongo nemanguluko lyokadhila Pam-Pam.Okuza tuu kesiku ndyoka, aakongo ayehe oondjumbeta ohaa dhimbulukwa ehokololo lyokadhila Pam-Pam, oku li hokololela aanona yawo onga ondhimbulutho yomasiku gonale.

##
* License: [CC-BY]
* Text: Traditional San story
* Illustration: Manyeka Arts Trust
* Translation: Rachel Nandjembo
* Language: ng
