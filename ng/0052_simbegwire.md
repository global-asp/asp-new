# Simbegwire

##
Sho yina ya Simbegwire a mana oondjenda, okwa li a yemata noonkondo. He okwa kambadhala a ninge shoka ta vulu opo a sile okamwanakadhona oshimpwiyu. Kashona nakashona oya tameke okudhimbwa yina nokukala ya nyanyukwa. Ongula kehe ohaa kuutumba nokukundathana shoka taa ka ninga momukokomoko gwesiku. Kongulohi ohaa teleke uulalelo pamwe. Shampa ya yogo iiyaha he ya Simbegwire oha kwathele okamwana miithigilwalonga yako yosikola.

##
Esiku limwe he ya Simbegwire okwe ya kegumbo kwa toka unene hangaashi he ya shito. "Owu li peni kakadhona kandje?" he te mu ithana. Simbegwire okwa matukile kuhe. Okwa kankama sho a mono kutya he oya li yi ikwata nomukulukadhi moonyala. "Onda hala mu tseyathane nomuntu gumwe ngoka a simana kamwandje. Nguka oye Anita," he osho a ti ti imemeha.

##
"Ongiini Simbegwire, ho okwa lombwela ndje oshindji kombinga yoye," Anita osho a ti. Ihe ini imemeha nando ye ina minika okanona. He ya Simbegwire okwa li a nyanyukwa nokwa shambukwa. Okwa li ta popi kombinga yawo yatatu sho taa ka kala pamwe ayehe nonkalamwenyo yawo nkene tayi ka kala ombwanawa. "Mumwandje ondi inekela oto taamba ko Anita a ninge nyoko gwokulipo," omusamane osho a ti.

##
Onkalamwenyo yaSimbegwire oya lunduluka. Ke na we ethimbo okukuutumba nahe ongula onene kehe. Anita okwa li he mu pe iilonga oyindji unene sho ta ka mana okwa vulwa no ita vulu we okuninga iithigilwalonga ye yosikola kongulohi. Shampa a li uulalelo oha ka kotha owala. Ehekeleko limwe a li e na okakumbatha komalwaala hoka a li a thigilwa kuyina. He yaSimbegwire okwa li inaa dhimbulula kutya okamwana kaka li ku uvite ombili.

##
Konima yoomwedhi dhimwe dhimwe, He yaSimbegwire okwe ya lombwele kutya ota zi po. "Otandi yi niilonga," osho a ti. "Ashike ondi shi shi kutya otamu ka silalathana nawa oshimpwiyu." Oshipala shaSimbegwire osha lembe, ihe he ina dhimbulula sha. Anita ina yamukula sha, ashike naye wo ka li a nyanyukwa.

##
Onkalo kaya li nawa kombinga yaSimbegwire. Ngele ina mana iilonga ye nenge a ngongota kombinga yasha, Anita ohe mu dhenge. Puulalelo Anita oha li po konyala iikulya ayihe, ta thigile Simbegwire uundjagumuke wowala. Ongulohi kehe Simbegwire oha lili sigo a kotha, omanga a papatela okakumbatha kayina.

##
Ongula yesiku limwe Simbegwire okwa kothelele. "Munanyalo ngoye!" Anita osho a igidha. Okwe mu hili mo mombete. Okakumbatha ke okaholike oka patekene momboha e taka tuuka miipambu iyali.

##
Simbegwire okwa li a yemata noonkondo. Okwa kutha iinyakwi iyali yokakumbatha niikulya e ta yi. Okwa landula ondjila ndjoka he a zi nayo megumbo.

##
Etango sho lya toko okwa londo komuti gu li popepi nokandombe komeya, okwa kongo ehala ewanawa nokulala pokati kiitayi. Manga ta kotha okwa imbi ngeyi: "Meme, meme meme, owa thigi ndje po. Owa thigi ndje po no ino galuka we. Tate ke hole ndje we. Meme oto galuka uunake? Owa thigi ndje po."

##
Esiku lya landula Simbegwire okwa imbi ishewe eimbilo lye. Aakulukadhi sho ye ya okuyoga iikutu yawo kokandombe oya uvu ewi tali ziilile miitayi yomuti. Oya li taa dhiladhila kutya ombepo tayi inyengitha omafo noya tsikile niilonga yawo. Ashike gumwe gwawo okwa pulakene eimbilo nawa.

##
Omukulukadhi nguka okwa tala nawa miitayi yomuti. Sho a mono okanona okwa igidha," OSimbegwire okanona komumwamememati!" Aakulukadhi ooyakwawo oya etha shoka ya li taa ningi e taa kwathele Simbegwire opo a londoloke ko komuti. Yinagona okwe mu papatele e te mu hekeleke.

##
Yinagona okwe mu fala kegumbo lye. Okwe mu pe iikulya iipyu nawa, e te mu siikile nawa. Uusiku mboka Simbegwire okwa lili, ihe okwa li ta lili kenyanyu. Okwa li e shi shi kutya, yinagona ote ke mu sila nawa oshimpwiyu.

##
He yaSimbegwire sho a galukile kegumbo, okwa adha ondunda ye yi li owala. "Anita oshike sha ningwa po?" osho a pula nomutima gu udha eyeme. Omukulukadhi okwa hokolola kutya Simbegwire okwa fadhuka po. "Onda li owala nda hala a simaneke ndje," osho a ti. "Ndele ngiika onda longitha unene onyati." He yaSimbegwire okwa landula ndjila ndjoka yu uka kondombe. Okwa yi kegumbo lyamumwayina a ka pule ngele ina mona okamwana Simbegwire.

##
Simbegwire oya adhika taa dhana naamwayinagona, sho a mono he, okwe mu monene kokule. Shoka okwa li a tila pamwe he ote mu geele, okwa matukile megumbo e ta holama. He okwa yi kuye e ta ti: "Simbegwire owa mona nyoko omwaanawa. Nyoko ngoka e ku hole noku ku uvite ko." Oya uvathana opo Simbegwire a kale puyinagona ethimbo ndyoka a hala.

##
Omusamane okwa li ha talele po okamwana kehe esiku. Oshikando shimwe oya yi naAnita. Anita okwa kwata Simbegwire mokwaako e ta ti: "Ombili kakadhona kandje, onda ningi epuko," osho a lili. "Ito vulu okupa ndje ompito natango?" Simbegwire okwa tala koshipala shahe shoka sha li sha limbililwa. Okwa hedha kuAnita e te mu papatele.

##
Oshiwike sha landula ko, Anita okwa hiya Simbegwire, yinagona naamwayinagona komatelekela. Osha li oshituthi. Anita okwa teleke iikulya mbyoka ya li yi holike unene kuSimbegwire. Kehe gumwe okwa li naanaa sigo ita vulu we. Aanona oya ka dhana omanga aakuluntu taa kundathana. Simbegwire okwa li a nyanyukwa noku uvite uupenda. Okwa tokola kutya ota ka galukila mbala kegumbo a kale nahe nayina gwokulipo.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Rachel Nandjembo
* Language: ng
