# Ngwana wa setshwano sa tonki

##
E ne e le mosetsana yo o boneng pele sebopego se se sa tlwaelesegang mo sekgaleng.

##
Fa sebopego se ntse se utamela, a bona e le mosadi yo o goletsweng.

##
Mosetsana a ya gaufi le mosadi a ntse a tlhabiwa ke ditlhong mme a le pelokgale. "Re tshwanetse go mo mmaya fa le rona" e le batho ba mosetsana ba dumalana. "Re tla sireletsa mme yo le ngwaga wa gagwe."

##
Losea lo ne lo le mo tseleng go ka belegwa. "Kgorometsa!" "Tlisang dikobo!" "Metsi" "Kgoromeeetsa!!!

##
Fa ba bona losea ke fa ba tlolela botlhe kwa morago ka kgakgamalo. "Tonki?!"

##
Batho botlhe ba simolola go omana. "Re rile re tla sireletsa mme le losea la gagwe e bile ke se re tla se dirang," ga bua bangwe. "Mme gone ba tla re tlisetsa bomadimabe!" ga bua ba bangwe.

##
Ke fa jaanong mosadi a ipona a le nosi gape. A ipotsa gore o tlile go dira eng ka ngwana wa gagwe yo o makatsang. O ne a ipotsa gore o tlile go dira eng ka botshelo jwa gagwe.

##
Mme bofelelong a tshwanela ke go amogela gore losea ke la gagwe le gore ke ene mmalona.

##
Fa ngwana nkabe a ntse fela jalo, a le monnye, sengwe le sengwe se ka bo se siame. Mme ngwana wa setshwano sa tonki a gola a bo a gola go fitlhela mmagwe a seka a kgona go mmelega mo mokwatleng. Le fa a ne a leka thata jang, o ne a sa kgone go itshola jaaka motho. Mmagwe o ne a tlhola a lapile ebile a tenegile. Ka dinako dingwe, o ne a mo dirisa tiro e e tshwanetseng diphologolo.

##
Tonki a tlala tlhakatlhakano mme sekgopi sa gola mo go ene. O ne a sa kgone go dira se kapa se. O ne a sa kgone go nna jaana kgotsa jalo. O ne a kgotswa thata gore ka letsatsi lengwe, a ragela mmagwe fa fatshe.

##
Tonki o ne a tlhabiwa ke ditlong. A simolola go tabogela kgakala thata ka lobelo lo a neng a lo kgona.

##
Ka nako fa a khutla go taboga, go ne go le bosigo mme Tonki a iphitlhela a timetse. "Uuu Uuu?" a sebela lefifi. "Uuu Uuu?" lefifi la mo sebela le lona. O ne a le esi. A ikgara mo sedikong se se tiileng mme a wela mo borokong jo bo tseneletseng jo bo sa iketlang.

##
Tonki a tsoga go fitlhela monna yo o sa tlwaelesegang a mo lebeletse. A lebelela mo matlhong a monna mme a simolola go utlwa tshepo e se kae.

##
Tonki o ile a ya go nna le monnamogolo yo o neng a mo ruta mekgwa e e farologaneng ya go tshela. Tonki o ne a reeditse le gona a ithutile fela jaaka le ene monnamogolo. Ba ne ba thusana e bile ba tshega mmogo.

##
Mo mosong mongwe, monnamogolo a kopa Tonki go mo isa kwa godimo ga thaba.

##
Kwa godimo ga thaba magareng ga maru ba thulamela. Tonki o lorile mmagwe a bobola e bile a mmitsa. Fa a kubuga ...

##
... maru a ne a nyeletse mmogo le tsala ya gagwe ya monnamogolo.

##
Tonki o ne a itse gore a dire eng.

##
Tonki o ne a fitlhela mmagwe a le esi gape a hutsafaletse ngwana wa gagwe yo o timetseng. Ba lebana lebaka le le leele. Morago ba tlamparelana thata.

##
Ngwana Tonki le mmagwe ba godile mmogo jalo ba bone mekgwa e e farologaneng ya go tshela ba bapile. Ka bonya, mo tikologong ya bona, malwapa a ne a simolola go nna mmogo.

##
* License: [CC-BY]
* Text: Lindiwe Matshikiza
* Illustration: Meghan Judge
* Translation: McDonald Kgobetsi
* Language: tn
