# Banana damamakadi

##
Shipata shamamakadi shafughura, mwayura vilya, rukokotwa, na mwanza. Ene ngoli mwanavitjie ovyo vito ne banana. Nampiri ngoli ashi mamakadi kwalire navatekuru vavaingi, navi yivire mukahore-hore ashi ame vaholire po unene. Kehe pano kava ndekeranga niyende kundjugho yavo. Kumwe naka ntimwitira vitimwitira vimwe vyakahore-hore. Ene ngoli pakalire shitimwitira shimwe osho va pilire kuntimwitira: Oko va tulire banana dakupya.

##
Liyuva limwe a mono shikumba shashinene vana tura pamwi pandje yandjugho yamama. Opo nava pulire ashi shanke, lilimbururo nawanine ashi, "Shikumba shande shamafweno." Kuntere yashikumba, kwalire mahako ghabanana ghangandi kava yughunanga kehe pano vamama. Na shanine kuyiva. "Ghanke ghano ghano mahako, Mamakadi?" Ani va pura. Lilimbururo nawanine kwalire, "Mahako ghande ghamafweno."

##
Vyatovalite mukukengurura mamakadi, banana, mahako ghabana nashikumba shaninene. Ene ngoli mamakadi ava ntumu nivyuke kuvanane. "Mamakadi, nakanderere, nashana ni mu kengere opo muna kuwapayika..." "Washa kasha kara ndino, mwanuke, rughana yira moomo nakutantere," Ava ntininiki. I makura ani kaduka.

##
Opo nakavyukire, Mamakadi uye shungiri pandje ene ngoli kapi vahana shikumba ndi banana. "Mamakadi, kuninko shikumba, kuninko banana nadintje, ntani kuninko..." Ene lilimbururo limwe olyo vampire kwalire, "Mpovili mulivango lyande lyamafweno." Vyangupire shiri mukumo.

##
Muruku rwamayuva maviri, Mamakadi nko kuntuma nika shimbe mpango yavo munkonda yavo yakurara. Tupu nagharulire ngoli livero nko kukugwanekera nabanana dakupya. Munkonda yimweya yamunda mwalire shikumba shashinene shamfweno shamamakadi. Kwashitjwatikire nawa-nawa mungugho dakukurupa. Ani diyerura ani fumbwiri rupekwa rwaruwa unene.

##
Liywi lyamamakadi lyantukukitire opo vandjitire, "Vinke una kuya rughana? Kwangura wangu u yite mpango yande." Ani rupuka wangu-wangu nampango yavo. "Vinke una menya-menya?" A mpura mamakadi. Lipuro lyavo lyandenkitire nivi dimbure ashi ame shimpe kwamenyamenyine mukonda yakanongonona livango lyavo lyamafweno.

##
Liyuva lyakukwamako opo a yire mamakadi aya dingure vanane, ani duka nika kumundi wavo nika kenge podinya banana. Pakalire ndambo yabana dakupya. Ani damuna po yimwe nko yi horeka mumushi wande. Mukuruku rwakufika pashikumba nka, ani yendi kumukunduruka ani kayilya. Kwalire bana yautovali unene podo na makera.

##
Liyuva lyakukwaamako, opo a kalire mamakadi mushipata gha fure lividi, ani kuvakere kukangena nika yundje pa banana. Hambara nadintje kwamonekire ashi dina pi. Kapi nakukatakatire mukudamuna shitungu shadakutika kunne. Opo na nyataghukire nitambe kulivero, ani yuvu mamakadi kuna kukutora pandje. Na vhulire kuhoreka banana mumushishi wande atu kupiti.

##
Liyuva lyakukwamako kwalire liyuva lyakyghulita. Mamakadi kwakuvindukire kurambuka. Kehe pano kava twaranga banana dakupya na mwanza vaka ghulite kulivango lyakughulitira. Kapi navhulire kukwangura kavadingura liyuva linya. Ene ngoli kapi navhulire kupira kukara pepi navo shirugho shashire.

##
Kungurova yina ava ndjita vanane navava, namamakadi. Na viyivire ashi morwanke. Opo nakaralire matiku ghanya, naviyire ashi kapi nka ngani vaka, vikare ashi vyamamakadi ndi, ndi vyavakurona vande, ntani nampiri vyakene uno tupu.

##
* License: [CC-BY]
* Text: Ursula Nafula
* Illustration: Catherine Groenewald
* Translation: Peter Linyando Likoro
* Language: diu
