# Shidongi ghona

##
Mukadona ghona ndje a hoviro kukenga rupe rwarutu rwande rwa kutetukita mukantanndo kangandi.

##
Apa runa kushenya rutu pepi, makura a kenge ashi nani mukamali wamarutu maviri walipumba lyalinene.

##
Ntjoni ngoli utjimantu, mukadona a shenya pepi-peni namukamali uno. "Tuna hepa kukara naye," Ava tokora vantu vakaliro namukadona. "Kutu va kunga naye namonendi."

##
Mukeke kara mundjira ana kara ya kumushampuruka. "Kukeme!" "Yitenu ngugho dendi!" "Mema!" "Kukemeeeee!!!"

##
Ngoli opo va kengire mukeke, kehe uno a vatuka avyuke munyima kushitetu. "Shidongi?"

##
Kehe uno atameke ngoli nakukanyeka. "Tuna ghamba ashi kutu va kengera vawina namona muntu nawa, mbyo tu ruwana mbyovyo," ava ghamba vamwe. "Mara kuva tuyitira ngoli lihudi sha!" ava ghamba vamwe.

##
Makura mukamali akara nka mpentjendi. A tameke kukupura mwene ashi vinke arughana naunya mwanuke wakutetukita. Ntani akupura nka ashi vinke avhura kurughana ko kwanaumwendi pauntu wendi.

##
Makura muruhulilira nko kuvitambura tupu ashi unya ndje monendi wamumati ntani uye ndje nyokwa.

##
Oghunya mwanuke ndi kwa kalire tupu namutika umwe waudidi hasha ndi navintje vyawapire tupu. Ano ngoli shidongi ghona shino ashi kuru nakukura unene dogoro kapi nka ana kugwana mo mumughongo wavawina. Ntani kakondjanga ashi ndi akare yira muntu naye, ngoli kapi avhulire kunegheda nkalito yashiuntu. Vawina kehepano kava rorokanga kumwe nakukupakera shinka. Maruvede ghamwe kumupa viruwana ovyo vyawapero kurughana vikorama.

##
Lipiyagano naugara aghu kungangere munda yamutjima waShidongi ghona. Kapi avhuranga kuruwana vino ntani kapi arughananga vinya. Kapi avhuranga kukara yira weno ntani kapi avhuranga kukara yira unya. Makura aya garapa shiri liyuva limwe a tanga vawina ava were palivhu.

##
Shidongi makura ashi kufu ntjoni. Makura ashi tameke kuduka shikayende kwaure kuno shasho kuna kuduka unene.

##
Opo shakashaghekire kuduka, liyuva lyayo lina toko matiku, makura Shidongi ashi puka. "Ooghiii oghiiii?" ashi ghoghotere mundema. "Ooghiii oghiiii?" a shi vyukirimo nka. Shasho pentjasho tii. Ashi kupetayiki rutu rwasho rukare yira bala yakudjindja, makura ashi porokere muturo twakufa nakurambuka ngoli kapishi turo twatuwa.

##
Opo sharambukire kukenga ko tupu mukondi wamukafumu wakutjilita ogho ana kushinungurukiro opo sha ralire. Makura nasho ashi kenge mumantjo mukondi unya kumwe nakukara nalikuyuvho lyalihuguvaro.

##
Shidongi makura ashi yendi shika tunge namukondi unya wamukafumu, ogho a vhuliro kushironga ndjira dakukushua-shuva dakuvhura kuparuka. Shidongi makura ashi tegherere nawa kumwe nakukushongera ko, ntani naye nka mukondi mushikwavo. Vavo kava kuvateranga unene, ntani kushepaghana kehepano kumwe.

##
Liyuva limwe, mukondi unya arenke Shidongi shi mutware kuwiru yandundu.

##
Kuwiru wiru mukatji kamaremo ava ka porokera muturo. Shidongi ashi roto ashi vawina kuna kuvera makura kuna kumuyita. Opo sha rambukire ...

##
... maremo ghana dongonoka kumwe namuholi washo, mukondi unya wamukafumu.

##
Shidongi makura ashi yiva ashi vinke shiruwana.

##
Shidongi ashi ka wana vawina, pantjavo okuno vavo vana guvu kuna kulira monavo. Makura ava kunwiki muruvede rwarure. Makura ava kushamberere nakukumamatera mavoko muntingo unene-nene.

##
Shidongi ghona nanyokwa kwa kulire kumwe nakudimburura ndjira dakukushuva-shuva dakukuparukira papepi. Kadidi kadidi, navintje namandi ghaliro lyakukushuva-shuva ava vareke kuya tunga.

##
* License: [CC-BY]
* Text: Lindiwe Matshikiza
* Illustration: Meghan Judge
* Translation: Erwina N Kanyenge
* Language: diu
