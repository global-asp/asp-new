# Shidira Pam-Pam

##
Pensa kwa kalire mukongo wamunene mumburundu nayintje yaKalahari. Ka ka yitanga kumundi vikorama vyakuneta kumwe nakurera nawa lipata lyendi. Pa kalire shidira shimwe, sha lidina Pam-Pam, osho ashanine kukwata Pensa. Huki dakumushira dashidira shino kwa wapilire unene kungumba dendi. Ngoli udito kwa kalire ngoghu ashi kapi a vhulire kutegha ndi kuroya Pam-Pam. Ngumba da Pensa kutuka kadi tukanga mumpepo yira shidira- ani ndi kwa vhulire tupu kukwata Pam-Pam nakudjupura ko marughunga ghasho ghakumushira!

##
Pensa makura ayendi kwa mukonentu umwe wamukafumu, nganga wavo. A ka pura ko mbatero. "Nakanderere nangwireko mwa kuvhura kukwata shidira shino Pam-Pam. Nashana ko maruhunga ghasho ni ka ture kuuta wande wankandja naku ngumba dande. Nke vyo ni vhura kurughana mposhi ngani shikwate?" Nganga nko kulimburura weno ashi, "Kayende uka vankede mundiro. Vimbumburu navintje opo vika duka mundiro ghoye, makura ove uka kwate po vyavididi po ngudu. Kateghe shiraha makura uka ture tumbumburu tuno munda yashiraha shoye. Vyavo kuvi ka dovaukita shidira shino Pam-Pam."

##
Pensa kapi avi yivire ashi nganga nashidira shino Pam-Pam ne vantu namuholi wendi. Pam-Pam kehe pano kakadinguranga nganga. Kava kutimwitiranga vyavingi. "Na kukurondora," aghamba nganga opo shakamudingulire shidira shino Pam-Pam. "Na tentere mukongo ashi weni mwa kukukwata. Opo uka mona mundiro mumutitu, ove uka tukire kwa ure unene. Nashana ni mone ashi are pakatji kenu ogho a keto."

##
Pashirugho ntjosho, Pensa avareke kushana shidira shino Pam-Pam. A shungiri mulimushoni makura aroronya nakuroronya vitondo vyendi vyakuhwamekita mundiro. Opo watutumukire muti, a fudiri mumushoni waukukutu navitondo vyendi vyamundiro, dogoro tuntjantje atu moneke nakuya hwama ngoli mundiro. Vimbumburu ovyo vya kundurukidiro mushoni ogho wangongomino avi tuka vika yende, ngoli Pensa a kwata po mpadimpadi yayanuke. Aka teyitako shiraha shendi.

##
Shidira shino kapi sha Pam-Pam kapi sha vhulire kudina lidovo lyautovali wamunangi wampadimpadi oyo yakaliro mushiraha shaPensa. Nko kutokora shituke shi ghurumuke palivhu kumwe nakuya shi nyangura wanguwangu nangegho dendi dakutjomonoka dautwe. Pensa ayuvhuko tupu shidira shino Pam-Pam kuna kulira, "Pam-pam, pam-pam, pam-pam." Pensa nko kudukira kushiraha shendi. Shidira vana shi pandeke!

##
Pam-pam nko kushungida Pensa ashi ndi amumangurure. "Hawe kwato ovyo," aghamba Pensa, "Ame kwa shananga kukukwata shirugho nashintje. Namuntji ghuna kara ngoli ve wande! Maruhunga ghoye ngagha renkita ngumba dande di tuke mumpepo, yira ove."

##
Pam-pam nko kukutakumina, "Nangeshi ghu ndipaye kapi nka ngaghu wananga maruhunga gha kutura kungumba doye opo ngagha kara ashi ghano ghana kurupa, mukondashi ame ne nafa. Mangurure ntani kuna kukutwenyidira ashi ngani kupanga maruhunga ghamape mukehe kano kakwedi kakape kakuyura."

##
Pensa nko kumushuva Pam-Pam aka yende. Opo aka yendire Pam-Pam, makura a kupura nka, "Ngoli vyaushiri vene namanguruka me?"

##
Pensa a yendi kumundi kumwe nakatenda ko ngumba dadipe. Vantu opo va kengire ngumba dendi dadipe, ava yiyiri:"Nane ghooo, kengenu ghuno mukongo! Ghuye kushimbashimba maruhunga ghaPam-Pam kungumba dendi. Weyo nga shananga ngoli nawa naka tu yitira ndya dadiwa. Nga tu kara nalidjobwano!"

##
Matiku ngoghanya, nganga a pititiri vantu vadane kuntere yamundiro mukushamberera mutompo wamukongo nalimanguruko lyaPam-pam. Makura kutunda ndyolinya liyuva, kehe uno mukongo wamuwa kuvhuruka shitimwitira sha shidira shino Pam-Pam, mposhi va timwitire vana vavo vishorokwa vyamayuva gha kapito kare.

##
* License: [CC-BY]
* Text: Traditional San story
* Illustration: Manyeka Arts Trust, Pensa Limungu, Kapilolo Mahongo, Marlene Winberg
* Translation: Erwina N. Kanyenge
* Language: diu
