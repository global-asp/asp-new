# Mukafumu wakushiva

##
Oghano ne Mapeghu ntani Rico kuna kuyenda kudoropa navawina. Uye a hora kuyenda kudoropa. Doropa ne kunyanyuna! Kumona vininke vyavingi.

##
Rico kukwaterera kulivoko lyavawina. Mbunga yavantu kuna kupitauka.

##
Muna kara vitanda vana kughulita vininke vyaviwa ovyo vyatenda namavoko.

##
Pana kara tumbahe twatudidi twavitondo oto vashonga, varughongoro na dimushuruwidi odo varughanita kutundarate namakwarara vyamaruvara ghamawa, naviranda varughanita kuvitemba vyavuta ghampo.

##
Makura kuviyuva! Muntu kuna kushiva naliywi lyaliwa lya 'nkenga yakutetukita.' Nko kuyimana tanko a tegherere. Kuni vina kutundilira vino?

##
"Nda nakara niyuve muntu wakushiva nawa ngoli," a ghayara kwanaumwendi.

##
Nko kupena a pite mukatji Kavantu. Nko kumona mukafumu ogho ana kushivo. Vantu kuna kuturanga vingcengcere mukatoromani kakadidi kumeho yendi. Ene ngoli… Vininke vimwe kapi vina wapa…

##
Mukafumu wakushiva kapi ana kukenga vantu. Kapi ana kukenga kumaliva. Kapi ana kukenga kenga kehe shino shininke. Kuna kushana-shana vingcengcere mushitoromani avi ture mulilimba lyendi.

##
Rico nko kukengurura mukafumu wakushiva nakughayara, "walye mutwiku." Rico nda a kara a mone shitwiku. Ana kara naghoma. Nko kukkateta kumushishi wavawina nakuva pura mukughoghota, "Yina, unya mukafumu ne shitwiku ndi?"

##
Nko kughupa livoko lyendi. "Nhii," ava limburura, "nhii, shitwiku. Kenga, ana kara nakatondo kendi kakakenu. Shingi shavitwiku kushimba-shimba katondo kakakenu. Kurughanita katondo kano pakupapatera nakukayendaulita ntjeneshi pana kara makwina navilimbwikwa vimwe weyo."

##
" Makura weni ngoli ana ya kuno kudoropa? Weni-weni ana pitauka mukatji kavantu navantje?" A pura Rico.

##
Vawina nko kumutantera, "Walye mpwali ogho ana muvatero kumupititira mundjira yendi. Muntu wa ngoli kimutwenya ashi mupititiliri wapamundinda."

##
Ava yendi kulivango lyakushingira-shungira. Ramba damaroboti adi kutjindji dikare shinamahako, vahauto nko kuyimana and varwana vakuyenda parupadi va vindakane shihaura.

##
"Kenga ramba dashinamahako. Ntjeneshi adi kara shinamahako makura kuvhura tupu ngoli kuvindakana shitaura. Muvirongo vimwe kukarako nka nakamuyoyo yiya kakupembita," vawina va Rico ava ghamba. "Vatwiki pakuyuva ngoli kamuyoyo kanya, vana yiva ngoli ashi kuvhura tupu ngoli kuvindakana shitaura."

##
Ava shungiri pamushoni washinamahako mulivango lyakupwiyumukira va kengere vantu ovo vana kupitauko. " vatwiku vamwe va kara nambwa yakuva pititira," ava ghamba vawina. " Mbwa dino vadideura mwakunegheda ntjilyayo, ene ngoli dado ndiro shiri unene. MuNamibia kwa karo mo mbwa pititiro dadisheshu tupu."

##
"Mukafumu wamutwiku nakuvhurashi kukengera telelivishi," a ghamba Rico. "Kuvhura a yuve televishi na radio," ava mutantere vawina varicose. "Vatwiku pavirugho vimwe kuyuva unene kupitaka varwana vakumona."

##
"Ene ngoli nakuvhurashi kuvaruta mbapira ndi shayitunga," a ghamba Rico. "Mpodiri mbapira vatjanga mu Braille. Mulivango lyakutjanga nkango na inka, kwakarako tundjoto twakuyeruka twandanda. Kwa kara yira shiyivito."

##
" Weni ngoli omo avi varura ntjeneshi uye ne kwato kumona?" "Kuvarura namavoko ghendi. Kukwata tundjoto nanyara dendi, yira moomo wa kenganga ndanda namantjo ghoye."

##
Rico ana tetuka pakughayara ashi vatwiku navo kuvhura kurughana kehe vino vininke; vininke kiyendaura mudpropa, yira kushiva nakuyimba marushumo, yira kuvarura.

##
Vawina ava mu tantere, "opo mwakushuvira nove namutwiku ne ove ne kumona ene ngoli mutwiku ne nakumonashi." "Ame ne kumona, ene ngoli nakuvhurashi kushiva naufughuli yira uylnya mukafumu washitwiku," Rico a menyuna.

##
* License: [CC-BY-NC-SA]
* Text: Magda Swartz
* Illustration: Petrus Amuthenu
* Translation: Peter Linyando Likoro
* Language: diu
