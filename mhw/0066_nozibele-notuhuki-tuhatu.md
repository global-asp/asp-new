# Nozibele notuhuki tuhatu

##
Pakarekare, hashengeteya hahatu hayendire hakatje yikunyi.

##
Diyuwa 'di dyakarire ghuyenyu, podigho haghurumukire kurware hakayoghaneko. Hakapepaghurire ghukutjakaghera nokuyoghana mumeyu.

##
Kapupikamanana, hanongoninine eshi diyuwa kunakutokera. Hahukire wanguwangu kudighumbo.

##
Apa hakumine pepi nodighumbo, Nozibele ghakukwatire muthingo. Ghavuramine thipako thendi thomuthingo! "Namukanderera, mutuhuke pofotji!" Dyoghakumberire hashere wendi. Ene hashere wendi hahuthire eshi dinatokera.

##
Nozibele ghahukire pithendi kurware. Ghakathiwanine thipako thendi thomuthingo noghatambukire ghahuke kudighumbo. Ene ghayongarire mumakokore.

##
Mumuhanyamo ghokayenda kamanana ghamonine thishe thinakwekeshera muthishashara. Ghatambukere kuthishashara noghakangongone kuthero.

##
Yamutetukithire, yoyishi mbwa ghayandhurire thero noghaghambire eshi, "Yinye ghuna kushana?" "Nayongara nonashana mararo," ghaghambire Nozibele. "Ngene, endi ngoñanyi nikuhume!" ghaghambire mbwa. Nozibele ghoghengenine.

##
Munyimadhopo mbwa ghaghambire eshi, "Niterekere!" "Ene shime nishemwa kuterekera mbwa rumweya," ghahuthire. "Tereke, ngoñanyi nikuhume!" dyoghaghambire mbwa. Nozibele ghoghaterekerire mbwa.

##
Mbwa ghaghambire eshi, " Niyarere ghudidi wange!" Nozibele ghahuthire eshi, "Mbadi nayara rumweya 'me ghudidi ghombwa." "Yare ghudidi wange, ngoñanyi nikuhume!" ghaghambire mbwa. Nozibele ghayarire ghudidi.

##
Kehediyuwa ngaterekanga nokukomba nokuyoghera mbwa. Munyimadhopo diyuwa dimweya mbwa ghaghambire eshi, "Nozibele, dyarero nakona kadhingura hashere wange hamweya. Kombe mundhugho, tereke noyoghe yinu yange kughutho ghokahuka 'me yoyihe yinapu kurughaniwa."

##
Popavene ghakaverire dikothi mbwa, Nozibele ghakudjupurire tuhuki tuhatu kumutwi wendi. Aye ghaturire kahuki kofotji munahadidi, kofotji ghaturire kunyima dhodikungu, nokofotji ghaturire muhambo. Munyimadhopo ghoghatjirire thikuma ghahuke kudighumbo.

##
Apa ghakahukire mbwa, ghanashanashanine Nozibele. "Nozibele, kupi ghudi?" ghakughererire. "Yameno kwishi dhoghudidi," dyokaghambire kahuki kokutanga. "Yameno, munyima dhodikungu," dyokaghambire kahuki koghuwadi. "Yameno, muhambo," dyokaghambire kahuki koghuhatu.

##
Munyimadhopo mbwa ghayinongononine eshi Nozibele ne ghanamunyanyamena. Podigho ghatjirire ghatambe kudighumbo. Ene hakurwa Nozibele hohakafumu hamutaterere nodhimiramu. Mbwa ghapirukire noghahukire ghutjira nombadi hamumona karo kutundapo.

##
* License: [CC-BY]
* Text: Tessa Welch
* Illustration: Wiehan de Jager
* Translation: Maria M. Dikuua, Servasius M. Ndjunga
* Language: mhw
