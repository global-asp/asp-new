# Simbegwire

##
Apa gha fire nyina Simbegwire, gha tokotire thikuma. Wiha Simbegwire gha kondjire po pa gha hureramu kupakera mwanendi thinga. Kamananakamanana ha kuhongire karo kushamberera ngambi kenge papirire nyina Simbegwire. Kehe mathikuthiku nga ha hungumananga no kukuvureka yodiyuwa dyo paghutho. Kehe runguro nga ha terekanga murarero pofotji. Munyima kokuyogha turonga pofotji, wiha Simbegwire nga mughamwenanga noyirughana yendi yoshure.

##
Diyuwa dimweya, wiha Simbegwire gha hurere kwiya kudimbo kupitana mayuwa gho maheya. "Kupi ghudi mwanange?" ghethire. Simbegwire gha tjirere kwa wihe. Ghemanine apa gha monine eshi wihe ghana kwata dyoko dya mbuyama. "Nashana ghu kuwanekere na munu ghumwe gho mudyo, mwanange. Oyu ne yo Anita," gha ghambire ghu menya-menya.

##
"Moro Simbegwire, wiho gha nitongwera yoyingi yokuhatera kukoye," gha ghambire Anita. Ene kadi gha menyune no kukwata temba dyoko dya mukamadighana yu. Wiha Simbegwire gha hafire no kushamberera. Gha ghambire yo kuhatera ku kutunga kwagho pofotji hahatu, no ngepi edi ya kukara yipara yawo. "Mwanange, nakurupera eshi ñanyi wa ku mutambure Anita eshi nyoko," gha ghambire.

##
Yipara ya Simbegwire ya kutjindjire. Mbadi gha wanine karo noruvedhe ro kuhungumana na wihe mathikuthiku. Anita nga mupanga thikuma yirughana yo mudighumbo no nga ghayanga kate nga piranga kurughana yirughana yendi yoshure runguro. Nga yendanga gha karare pa kumana vene kudya murarero. Thinu ethi nga thi muhengaghuranga ne ngugho gho marudhi gha shawingi oyu gha mupire nyina. Wiha Simbegwire mbadi gha dimukire eshi mwanendi ne mbadi gha shambererire.

##
Apa twa pitire po tughonda totupu, wiha Simbegwire gha wa tongwerire eshi ñanyi gha kutunde mudimbo mayuwa ghongandji. "Na kona kuyenda kuruyendo no yirughana," gha ghambire. Ene, nadimuka eshi ñanyi mwa ku kukunge. Rupara rwa Simbegwire rwa ndjembukire ene, wihe mbadi gha yinongononine. Anita mbadiko eyi gha ghambire. Naye mbadi gha shambererire.

##
Yinu ya kukutere Simbegwire. Ngeshi mbadi ghana mana yirughana yendi yo padighumbo, ngambi nga kushivana, Anita ne kumupumura. Karo pa kudya murarero, mbuyama yu ngadyanga yidya yoyingi kuthiyerapo Simbegwire tukukumwena totumbirumbiru. Kehe ghuthiku Simbegwire nga diranga kate kukotha, gho ndhondhera ngugho wa nyina.

##
Mathikuthiku ghamweya, Simbegwire gha rarere no mbadi gha pindukire wangu."Owe mukamadighana sha ghuva!" Anita gha kugherire. Gha kokire Simbegwire pa ghudidi. Ngugho yu sha ghuwa gha kakatere ku dimboha, no gha djadjukire muyipindhi yiwadi.

##
Simbegwire gha tokotire. Gha tokore kushwagha no kutjira mudimbo. Gha shimbire yipindhi yo nguwo wa nyina, kurongera yidya yimweya no gha tjwayukire mudimbo. Gha kuthire ndhira edhi gha yendire wihe.

##
Apa rwa karire runguro, gha dhinine kuthitondo tho thire pepi no rware no gha tendire ghudidi pa mite dho thitondo. Apa gha rarire, ghembire: "Nawe, nawe, nawe, wa nithiya. Wa nithiya no mbadi karo wakahuka. Tate ne mbadi gha nihaka karo. Nawe, diyuwa munye wa kahuka? Wa nithiya."

##
Mathikuthiku pa kuva diyuwa, Simbegwire ghembire karo dimbo di ya. Apa heyire hambuyama kurware no ha yoye yitere yawo hayuvire dimbo dyo thiñeke dya kushwayera kuthitondo tho thire. Ha ghayarire eshi ngwa mupepo wa kununganyunga mahako, no ha twikere no yirughana yawo. Ene yofotji gho po hambuyama ghaterere thiwana kudimbo di.

##
Mbuyama yu gha kengire kuwiru dho thitondo. Apa gha monine mukamadighana yu no yipindhi yo ngugho wendi, gha dirire, "Simbegwire mwana mukurwange!" Ha mbuyama hamweya ha shayekire kuyogha no ha ghamwenine Simbegwire kushuruka kuthitondo thi. Nyinaghana gha ndhondherire mukamadighana yu no kumuhengaghura.

##
Nyinaghana Simbegwire gha mushimbire kudimbo dyendi. Gha mupire Simbegwire yidya yo yiyenyu, no gha muvungerire mughudidi no ngugho wa nyina. Ghuthiku gho Simbegwire gha dirire apa gha rarire. Ene, maruhodhi gho yishamberera. Gha dimukire eshi nyinaghana ñanyi gha ku mupakere thinga no ku mukunga.

##
Opa gha kahukire wiha Simbegwire kudimbo, kuna wana ndhugho dhendi ne mukunguru. "Yinye ya hokoka, Anita?" Ghepurire no mutjima gho kundundumena. Mbuyama yu gha tjwathanithire eshi Simbegwire ne gha tjira. "Ku nashanine eshi gha nikutekere, gha ghambire. Ene ngwa nakarire ghukenya thikuma. Wiha Simbegwire gha shwayire mudimbo no kupirukera mutara gho rware. Gha twikere kuyenda kumukunda wa minendi mu kepura ngeshi ha mumona Simbegwire.

##
Simbegwire gha pepire no ha yiro yendi no gha kambekedhire wihe kokayenda. Gha yapire eshi ngwa ghana pata, no gha tjirere mwishi dho ndhugho no konda. Ene wihe gha muyendere no kumutongwera, "Simbegwire, nga ghu wana nyoko gho muwa no ghunongo. Oyu gha kuhaka no kukutjwathana. Na hafa no na kuhaka." Hakuyuvire eshi Simbegwire ñanyi gha karange kwa nyinaghana yu kate popa gha kuhimena.

##
Wihe nga ka mudhinguranga kehe diyuwa. Diyuwa dimweya, gheyire na Anita. Gha ghonyonine dyoko dyendi kwa Simbegwire. "Dishesha shemwa mwanuke, na kwirire," gha dirire. "Kukona ghu nipe ruvedhe na kuyereke karo ndi?" Simbegwire gha kengire wihe oyu gha karire no rupara ro yikudhekera. Simbegwire gheyire kughutho kamanana no kundhondhera Anita.

##
Thivike tho kurandako, Anita gha noyire ha Simbegwire, no yiro yendi na nyinaghana kudighumbo dyagho. Mawe mukandi! Anita gha terekire yida yoyihe eyi gha haka Simbegwire, no keheyuno gha dire kate kukuta. Munyima hanuke hapepire oku hakuru wo ne pakukuvureka. Simbegwire gha shambererire no gha tjimapire. Gha tokorire eshi tamba-tamba gha kahuke kudighumbo gha kuna tunge na wihe na nyina ghothitumbwena.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Ruthgela Shawanga
* Language: mhw
