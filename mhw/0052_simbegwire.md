# Simbegwire

##
Apa ghafire nyina Simbegwire, ghatokotire thikuma. Wiha Simbegwire ghakondjire popa ghahurera mukukunga mwanendi. Kamananakamanana hakuhongire karo kushamberera ngambi kenge papirire nyina Simbegwire. Kehe mathikuthiku ngahahungumananga nokukuvureka yodiyuwa dyokurandako. Kehe runguro ngahaterekanga murarero pofotji. Munyima kokuyogha turonga pofotji, munyima wiha Simbegwire ngamughamwenanga noyirughana yendi yoshure.

##
Diyuwa dimweya, wiha Simbegwire ghahurere kwiya kudimbo kupitana mayuwa ghomaheya. "Kupi ghudi mwanange?" ghethire. Simbegwire ghatjirere kwawihe. Ghemanine apa ghamonine eshi wihe ghanakwaterera dyoko dyamukamadi. "Nashana ghukuhangane namunu ghumwe ghomudyo, mwanange. Oyu ne yoAnita," ghaghambe ghumenyamenya.

##
"Moro Simbegwire, wiho ghanitongwera yoyingi yokuhatera koye," ghaghambe Anita. Ene mbadi ghamenyunine nokukwata temba dyoko dyamukamadighana 'yu. Wiha Simbegwire ghanyanyukire nokushamberera. Gha ghambire yokuhatera kutunga kwawo pofotji hahatu, nongepi edi yakukara yipara yawo. "Mwanange, nakurupera eshi ñanyi wakumutambure Anita eshi nyoko," dyoghaghambire.

##
Yipara yaSimbegwire yakutjindjire. Mbadi ghawanine karo noruvedhe rokuhungumana nawihe mathikuthiku. Anita ngamupanga thikuma yirughana yomudighumbo nongaghayanga kate ngapiranga kurughana yirughana yendi yoshure parunguro. Ngayendanga ghakarare pakumana vene kudya murarero. Thinu ethi ngathimuhengaghuranga ne ngugho ghomarudhi ghashawingi oyu ghamupire nyina. Wiha Simbegwire mbadi ghancenunine eshi mwanendi ne ghakarire notokotoko.

##
Apa twapitirepo tughonda totupu, wiha Simbegwire ghawatongwerire eshi ñanyi ghakutunde mudighumbo mayuwa ghongandji. "Nakona kuyenda kuruyendo noyirughana," dyoghaghambire. "Ene, nadimuka eshi ñanyi mwakukukunge." Rupara rwaSimbegwire rwarembukire, ene wihe mbadi ghayinongononine. Anita mbadi ghakumburireko. Nayetemba mbadi ghashambererire.

##
Yinu yakukuterire Simbegwire. Ngeshi mbadi ghanamana yirughana yendi yopadighumbo, ngambi kunashivana, Anita ne kumupumura. Karo pakudya murarero, mukamadi 'yu ngadyanga yidya yoyingi kuthiyerapo Simbegwire tuñukumuna totumbirumbiru. Kehe ghuthiku Simbegwire ngadiranga kate kukotha, ghundhondhera ngugho wanyina.

##
Mathikuthiku ghamweya, Simbegwire ghararere nombadi ghapindukire wangu. "Owe mukamadighana shaghuva!" Ghakugherire Anita. Ghakokire Simbegwire paghudidi. Ngugho oyu shaghuwa ghakakatere kudimboha, noghadjadjukire muyipindhi yiwadi.

##
Simbegwire ghatokotire. Ghatokorire kushwagha nokutjiramo mudighumbo. Ghashimbire yipindhi yonguwo wanyina, kurongera yidya yimweya noghatjwayukire mudighumbo. Ghakuthire ndhira edhi ghayendire wihe.

##
Apa rwakarire runguro, ghadhinine kuthitondo thothire pepi norware noghatendire ghudidi pamite dhothitondo. Apa ghararire, ghembire: "Nawe, nawe, nawe, wanithigha. Wanithigha nombadi karo wakahuka. Tate ne mbadi ghanihaka karo. Nawe, diyuwa munye wakahuka? Wanithigha."

##
Mathikuthiku diyuwa dyokurandako, Simbegwire ghembire karo dimbo diya. Apa heyire hakamadi kurware nohayoye yitere yawo hayuvire dimbo dyothidiro dinakushwagherera kuthitondo thothire. Haghayarire eshi ngwa mupepo ghunakunyunganyunga mahako, noharundurukire noyirughana yawo. Ene yofotji ghopapawo ghategherere thiwana kudimbo 'di.

##
Mukamadi 'yu ghakapukire kuwiru dhothitondo. Apa ghamonine mukamadighana 'yu noyipindhi yongugho wendi, gha dirire, "Simbegwire mwana mukurwange!" Hakamadi hamweya hashayekire kuyogha nohaghamwenine Simbegwire kushuruka kuthitondo 'thi. Nyinaghana ghandhondherire mukamadighana 'yu noghayerekire kumuhengaghura.

##
Nyinaghana Simbegwire ghamushimbire kudighumbo dyendi. Ghakapire Simbegwire yidya yoyiyenyu, noghamuvungerire mughudidi nongugho wanyina. Ghuthiku 'gho Simbegwire ghadirire apa ghararire. Ene, maruhodhi ghoyishamberera. Ghadimukire eshi nyinaghana ñanyi ghakumupakere thinga nokumukunga.

##
Apa ghakathighukire wiha Simbegwire kudighumbo, kunawana ndhugho dhendi mukunguru. "Nye yahokoka, Anita?" Ghepurire nomutjima ghokundundumena. Mukamadi ghatjwathanithire eshi Simbegwire ne ghatjwayuka. "Nashanine eshi ghanikutekere," dyoghaghambire. "Ene pamwengwa nakarire ghukenya thikuma." Wiha Simbegwire ghashwaghire mudighumbo nokupirukera mutara ghorware. Ghayendire kumukunda waminendi ghomukamadi mukepura ngeshi hamumonako Simbegwire.

##
Simbegwire ghakarire muyipepaghura apa ghakambekedhire wihe kokakoyenda. Ghomapire eshi pamwengwa ghanamupatera, noghatjirere mwimi dhondhugho ghunda. Ene wihe ghamuyendere nokumutongwera, "Simbegwire, ngaghuwana nyoko ghomuwa noghunongo. Oyu ghakuhaka nokukutjwathana. Ghunanishambereritha nonakuhaka." Hakuyuvire eshi Simbegwire ñanyi ghakarange koyu nyinaghana kare popa ghakuhimena.

##
Wihe ngakamudhinguranga kehediyuwa. Diyuwa dimweya, gheyire naAnita. Anita ghaghonyononine dyoko dyendi kwaSimbegwire. "Dishesha shemwa mwanuke, nakwirire," dyoghadirire. "Kukona ghunipe ruvedhe nakuyereke karo ndi?" Simbegwire ghakengire wihe oyu ghakarire norupara royikudhekera. Simbegwire gheyire kughutho kamanana nokundhondhera Anita.

##
Thivike thokurandako, Anita ghanoyire haSimbegwire, noyiro yendi nanyinaghana kudighumbo dyawo. Mawee, mukandi! Anita ghaterekire yidya yoyihe eyi ghahaka Simbegwire, nokeheyuno ghadire kate kukuta. Munyima hanuke hapepire oku hakuru 'wo ne pakukuvureka. Simbegwire ghashambererire noghatjimapire. Ghatokorire eshi tambatamba ghakahuke kudighumbo ghakunatunge nawihe nanyina ghothitumbwena.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Ruthgela Shawanga, Servasius M. Ndjunga
* Language: mhw
