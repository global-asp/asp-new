# Katughuru ghomushiyo

##
MuMapeghu Rico kuna kuyenda kudoropa nanyina. Aye gha haka kuyenda kudoropa. Doropa ne kunyanyukitha! Yingi yinu yo kumona.

##
Rico ghana ngumata kudyoko dyanyina. Hanu hohengi hana kupitapita.

##
Poghadi maghurithero apa ha ghurithanga yiyuwaghura yoyiwa.

##
Kodhidhi mvashe dhodhimbiru edhi ha yuwa noyitondo, marughongoro no mihurudhi eyi ha tenditha no ndarata no yipako ghokumarudhikumarudhi, no yifughuritho yokushupata eyi ha tenditha no yikerera yomahonyi ghomwe.

##
Munyimadhopo kokwiya! Poghadi ghana kushiya no kaywi kokatowi 'Kutetuka ghukugha'. Ko kwimana gha tegherere. Kupi ghuna kutunderera?

##
"Shime ni shemwa kokuyuva munu gho kushiya ghufughuri," dyogha ghayarire papendi thinda.

##
Koku konaghuka mwawanu. Munyimadhopo kokumona katughuru oyu ghana kushiyanga. Hanu kuna kutura muwayawaya muthindoha thothimburu ethi thidi kughutho dhendi. Ene... poyidi yina piri kuhungama.

##
Katughuru ghokushiya mbadi ghana kukenga kwawanu. Mbadi ghana kukenga masherenyi agha hana kumupa. Mbadi ghana kukenga kukehe thinu. Aye kuna kupapatera muwayawaya oghu hana mu turera muthindoha no kughutura mudirimba dyendi.

##
Rico gha nungurukire katughuru yu no kughayara, "Pamweya ghafa meho." Shime gha shemwa Rico ko kumona munu ghomukunga. Aye gha yapire. Gho gha ngumatire kumuthithi wanyina no kwipura ghuhohota, "Nawe, uyo katughuru ne gha fa meho ndi?"

##
Nyina koku tumbura dyoko dyendi. "Nhii", gha mu huthire, "kemo mukunga. Mone, nomburo dhendi dhodhikenu. Hengi hanu ho hakunga hana shimbanga mburo dhodhikenu. Aye kwarughanithanga mburo dhi mu kunongonona oku kudi dikwina no yinu yimweya yo kupira kuroghera."

##
"Ene ngepi ghana neya kudoropa? Ngepi edi ghana piti hanu waheya wa?" Rico ghepure.

##
Nyina gha mu tongwere, "Pamweya koghadi munu oyu gha mughamwenanga mukumukoka kate na gha kume. Oyo munu kwa mutoyanga eshi muneghedhi."

##
Awo kuyenda kate ku'zoopark'. Maroboti kukutjindja gha kare thinamahako, yighaghuto ko kwimana no hanu ha tjinaghane thitavura.

##
"Mone kumaramba ghothinamahako. Ngeshi ghana muneka thinamahako atwe kidimuka eshi mughukungi mwene tu di kukona ngenyu kutjinaghana thitavura. Mumatunga ghamweya amo ne kawanamo thipembitho," gha ghamba nyina Rico. "Hakunga pa kuyuva diywi dyothipembitho, awo ku yi dikuka eshi mumakungero mwene hadi kukona ha tjinaghane thitavura."

##
Awo kuhungumana pa muhonyi ghothinamahako ghomu'zoopark' no kurorera hanu awa hana kupita. "Hakunga hamweya ha kara no mbwa ghokuneghedha," nyina gha ghambire. "Odho mbwa ne hadhi deghura mukuneghedha ha hekudyadho, ene ndhiro keho. MuNamibia ne dhipumo mbwa dhokuneghedha."

##
"Oyu katughuru gho kufa meho mbadiko kurorera tivi," gha ghambire Rico.'Aye kukona kuyuva eyi hana kughamba mutivi nomuradiyo," Nyina gha mu tonwgere. "Hanu hohakunga kukona kuyuva yinu kupitakana hanu hokumona."

##
"Ene mbadi wa kutoya mambapira endi kakorambundhi," gha ghambire Rico. "Poghadi mambapira agha ha twanga mu'Braille'. Mudyango dyo ma√±ando agha ha twanga kumahina noingi, awo yitjangarandathana kwayi fughura notundjototundjoto.

##
"Ngepi edi sho gha toye ngeshi yene mbadiko kumona?" "Aye kutoya no nyara dhendi. Aye kupapatera tundjototudjoto otu ha fughura no nyara dhendi, kenge vene ghuna monanga yitjangarandathana mumeho ghoye.

##
Rico gha tetukire mukughayara eshi hakunga nawo kukona ha rughane yinu yo kehe diyuwa; yinu yira kuyendaghura mudoropa, kushiyaghura membo, kutoya.

##
Nyina gha mu tongwere, "Apa ngenyu mwakutjakera pakatji koye nomukunga owe ne kumona no aye ne ghafa meho mbadi wakumona." "Ame ne kumona, ene mbadi wa kukona kushiya ghufughuri yira mukunga," Rico gha menyuna.

##
* License: [CC-BY-NC-SA]
* Text: Magda Swartz
* Illustration: Petrus Amuthenu
* Translation: Maria M. Dikuua
* Language: mhw
