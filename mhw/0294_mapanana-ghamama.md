# Mapanana ghaMama

##
Thikwinino thaMama thakarire thothitetu, mwayarire tumbi, mahangu, nomwandja. Ene yoyiwa kupiterera ne mapanana. Ngambikenge eshi Mama ghakarire nohekuru hohengi, ame nayidimukire mughudhindo eshi yame wendi ghopamutjima. Kehepano nganithanga kundhugho dhendi. Aye ghanithonyenineko ghudhindo. Ene poghudi ghudhindo oghu ghondekire oghu ghapirire kunithonyena: oku ngaturanga mapanana ghokupya.

##
Diyuwa dimweya namomine thikote thothikuru thokathipo hanatura pamutenya panunda dhondhugho dhamama ghomukamadi. Apa nepurire eshi yonye keho 'yo, ghahuthire eshi, "Ethi ne thikote thange thoghupuputa." Kumbadi dhothikote kwakarire mahako ghomapanana agha ngapiraghuranga kehe nako. Ame nakarire nodirura dyokudimuka. "Mama, ghonye agha mahako?" Dyonepurire. Ghahuthire eshi, "Ogho ne mahako ghange ghomafweno."

##
Yanitowarire yokurorera Mama ghomukamadi, mapanana, mahako ghomapanana nothikote thokathipo thishokuru. Ene mama ghanitumine kwanawe. "Mama, nakukanderera nithighe nikurorere edi ghunakurongathana..." "Wakara ndhino, mwanuke, rughane dyodi nakutongwera," dyoghathinenekire. Ghonayendire ghutjira.

##
Apa nakahukire, nanamuwanine Mama ne ghanahungumana panunda. Ene mbadi nothikote nomapanana temba. "Mama, kupi thikote, kupi mapanana ghomaheya, nokupi..." Ene aye ghahuthire eshi, "Yoyiheya kudyango dyange dyomafweno yidi." Yinu 'yi yanikashithire shemwa!

##
Munyima dhomayuwa mawadi Mama ghanitumine nikamushimbere mburo dhendi mundhughodhokurara. Apa vene nayandhuririre thero, munuko ghomapanana ghokupya wanitamburire. Mungonda dhimwe mwakarire thikote thaMama thokathipo thothikuru thoghupuputa. Ghathundekire mungugho ghokudjovoka. Namuyamburire noghanukire thiwe thothiwa shemwa.

##
Diywi dyaMama dyaniyapithire apa ghanithire eshi, "Nye ghunakutenda? Tambuke ghuniretere mburo." Natambukire wangu kushwagha nomburo dhendi. "Nye ghunakumenyamenyenena?" Dyoghepurire Mama. Dipwero dyendi dyaninongononithire eshi shime nakarire muyishamberera yoyishi nashekire dyango dyendi dyoghupuputa.

##
Diyuwa dyokurandako apa gheyire Mama noghadhingure nawe, nadhondokire kundhugho dhendi nikaghakenge karo mapanana. Nakawanine dindjomboro dyagho dyopyuu. NaNatumburirerimo dyofotji ghonadihorekire mumuthithi wange. Apa namanine kufurumeka thikote, nayendire kumukunduruko nikatambukithe kudivunyavunya. Ghakarire panana ghomutowi thikuma oyu napira kuyereka rumweya.

##
Diyuwa dyokurandako, apa ghatemine mama rwidhi muthinyamo, nanyomine nikanokere mapanana. Thingi thagho ghakarire mafufuta. Mbadi nakonine kudhidhimeka ghonashimbire dindjomboro dyomapanana manne. Apa nanyom, ineghunyakeka. Apa, nakumine pepi nothero, ghonayuvire Mama ghanakukohora panunda. Nakonine kuhoreka mapanana mumuthithi wange nokumupoghoroka.

##
Diyuwa dyokurandako dyakarire diyuwa dyomaraka. Mama ghapindukire murughura. Ghatumburire mapanana ghendi ghokupya kupyanomwandja ghakaghurithe kumaraka Mbadi natambukerirere kamudhingura diya diyuwa. Ene mbadi nadhidhimikire rure.

##
Ruya runguro ruya hanithire hanawe, tate naMama. Nayidimukire eshi pashanye. Ghuthiku ghuya apa nakararire, nadimukire eshi mbadi mbonidha karo, yikare eshi kwamama, kwawakuru wange, ngambi kwawanumaghana.

##
* License: [CC-BY]
* Text: Ursula Nafula
* Illustration: Catherine Groenewald
* Translation: Maria M. Dikuua, Servasius M. Ndjunga, Seravsius M. Ndjunga
* Language: mhw
