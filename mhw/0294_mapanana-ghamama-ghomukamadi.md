# Mapanana ghaMama ghomukamadi

##
Thikwinino thaMama tha karire thothitetu, mwayarire tumbi, mahangu, nomwandja. Ene yoyiwa kupiterera ne mapanana. Ngambi kenge eshi Mama gha karire no hekuru hohengi, ame na yi dimukire mughudhindo eshi yame wendi ghopa mutjima. Kehe pano nga ni thanga kundhugho dhendi. Aye gho gha ni thonyeneko ghudhindo. Ene poghudi ghudhindo oghu ghondekire oghu gha pirire kuni thonyena : oku nga turanga mapanana ghokupya.

##
Diyuwa dimweya namomine thikote thokathipo thothikuru hana thi tura pa mutenya panunda dhondhugho dhamama ghomukamadi. Apa ne pure eshi yonye keho yo, gha hutha eshi, "Ethi ne thikote thange thomafweno." Kumbadi dhothikote kwa karire mahako ghopanana agha gha piraghurire. Ame nakarire nodirura dyo kudimuka. "Mama gho ngepi gha mahako?" nepurire. Gha huthire eshi, "Ogho ne mahako ghange ghomafweno."

##
Yani towarire yo kurorera Mama ghomukamadi, mapanana, mahako ghomapanana nothikote thokathipo thishokuru. Ene mama ghani tumine kwa nawe. "Mama nakukanderera ni thiye ni kurorere edi ghuna kurongathana..." "Wakara dhino, mwanuke, rughane dyodi na kutongwera," gha thinenekire. Ghona yendire ghutjira.

##
Apa na kahukire, nana mu wanine Mama ne ghana hungumana panunda. Ene mbadi nothikote no mapanana temba. "Mama, kupi thikote, kupi mapanana ghomaheya, no kupi..." Ene aye gha huthire eshi, "Yoyiheya kudyango dyange dyomafweno yi di." Ya mu kashithire!

##
Munyima dhomayuwa mawadi Mama ghani tumine ni ka mu shimbere kamburo kendi mundhugho dhendi dhokurara. Apa vene na yandhure kuyuvako ne munuko ghomapanana ghokupya. Mungonda dhimwe mwa karire thikote thaMama thokathipo thothikuru thomafweno. Gha thundeka mungugho ghokukurupara. Ghona mu yeyure ngugho no kufumbwera munuko ghu ghoghuwa.

##
Diywi dyaMama dyani yapithire apa gha ni thire, "Yinye ghuna kutenda? Tambuke ghuni retere mburo." Na tambukire wangu ni shwaye no kamburo kendi. "Yinye ghuna kumenyamenyena?" Ghepurire Mama. Dipwero dyendi dyani nongonithire eshi shime na menyamenyine koyi naka nongononine dyango dyendi dyomafweno.

##
Diyuwa dyo kurandako apa gheyire Mama no gha dhingure nawe. Ame na tjirire mundhugho dhendi ni ka gha kenge karo mapanana. Na ka wanine dindjomboro dyagho ghopyu. Ghona tumburemo dyofotji ghona di horekire mumuthithi wange. Apa na manine kufika thikote ghona yendire kumukunduruko ghondhugho no ka di tambukitha kudidya. Gha karire panana ghomutowi thikuma oyu na pira kuyereka rumweya.

##
Diyuwa dyo kuranda ko, apa gha temine mama rwidhi muthikwinino, ame na nyomine no kunokera mapanana. Thingi thagho gha karire mafufuta. Mbadi na konine kudhidhimeka ghona shimbire dindjomboro dyomapanana manne. Na yendire ghunyoma no ghu nyakeka apa na kumine pepi nothero, na yuvire mama ghana kukohora panunda. Na konine kuhoreka mapanana mumuthithi wange no kamupita.

##
Diyuwa dyo kurandako dya karire diyuwa dyomughuro. Mama gha pindukire murughura. Gha tumburire mapanana ghendi gho pyu nomwandja gha kaghurithe kudyango dyo kughurithera. Mbadi na tambukere ka mu dhingura. Ene mbadi na dhidhimikire rure.

##
Munyima roro runguro ha ni thire hanawe, tate naMama. Na yi dimukire eyi ha ni there. Ogho ghuthiku apa na ka rarire na yi dimukire eshi mbadi mbo nidha karo, yi kare eshi kwamama, kwawa kuru wange endi ko hanu maghana.

##
* License: [CC-BY]
* Text: Ursula Nafula
* Illustration: Catherine Groenewald
* Translation: Maria M Dikuua
* Language: mhw
