# Nozibele nohuki dhihatu

##
Pakarekare, hashengeteya hahatu hayendire ha katje yikunyi.

##
Diyuwa di dyakarire ghughenyu ghoha ghurumukire kurware ha ka yoghane. Hakapepaghurire nokukutjakaghera no kuyoghana mumeyu.

##
Kapupikamanana, ha nongoninine eshi diyuwa ne dina tokera. Ha hukire wanguwangu kudighumbo.

##
Apa ha kumine pepi nodighumbo, Nozibele gha kukwatire muthingo. Gha vuramine thipako thendi thomuthingo! " Na mu kanderera mutu huke pofotji muni tateko!" gha kushengire kwawashere wendi. Ene hashere wendi ha huthire eshi dina tokera.

##
Nozibele gha hukire pithendi kurware. Ghaka thi wanine thipako thendi thomuthingo no gha tambukire gha huke kudighumbo. Ene gha yongarire mumakokore.

##
Kuthinano thokayenda gha monithe thishe thina kwekeshera mu thishashara. Gha tambukere kuthishashara no ghaka ngongone kuthero.

##
Ya mu tetukithire, mbwa gha yandhure thero nogha ghambire eshi, Yinye ghuna kushana?" " Ame ne na yongara no nashana mararo," gha ghambire Nozibele. "Ngene, gho ñanyi ni kuhume!" gha ghambire mbwa. Nozibele ghogha ngenine.

##
Munyimadhopo mbwa gho gha ghambire eshi, " Ni terekere!" Ene mbadi na terekera rumweya me mbwa, " gha huthire. " Tereke , gho ñanyi ni kuhume!" gha ghambire mbwa. Nozibele gho gha terekerire mbwa.

##
Mbwa gho gha ghambire eshi, " Ni yarere ghudidi wange!" Nozibele gha huthire eshi, " mbadi na yara rumeya me ghudidi ghombwa." "Yare ghudidi wange, gho ñanyi ni kuhume!" gha ghambire mbwa. Nozibele gha yarire ghudidi.

##
Kehe diyuwa nga terekanga nokukomba nokuyoghera mbwa. Munyimadhopo diyuwa dimweya mbwa ghogha ghambire eshi, " Nozibele, dyarero na kona kadhingura hashere wange hamweya. Kombe mundhugho, tereke noyoghe yinu yange kughutho ghokahuka me yoyihe yinapu kurughana.

##
Popa vene gha kaverire dikothi mbwa, Nozibele ghaku djupure tuhuki tuhatu mumutwi wendi. Aye gho gha turire dihuki dyofotji kwishi dhoghudidi. dyofotji gho gha diturire kunyima dhodikungu, nodyofotji ghadi turire muhambo. Munyimadhopo aye gho gha tjirire gha huke kudighumbo.

##
Apa gha ka hukire mbwa, ghana shanashanine Nozibele. " Nozibele, kupi ghudi?" gha kughererire. " Yameno kwishi dhoghudidi," dyaghambire dihuki dyokutanga. "Yameno , munyima dhodikungu,"dyaghambire dihuki dyoghuwadi. "Yameno, muhambo," dyaghambire dihuki dyoghuhatu.

##
Munyimadhopo gha yi nongononine eshi Nozibile ne ghana munyanyamena. Podiyo gha tjirire gha tambe kudighumbo. Ene hakurwa Nozibele hohakafumu ha mu tatere nodhimiramo. Mbwa gha pirukire no gha hukire ghutjira nombadi ha mumona karo kutunda po.

##
* License: [CC-BY]
* Text: Tessa Welch
* Illustration: Wiehan de Jager
* Translation: Maria M Dikuua
* Language: mhw
