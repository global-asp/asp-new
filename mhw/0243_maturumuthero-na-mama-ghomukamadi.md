# Maturumuthero na mama ghomukamadi

##
Odongo naApiyo hatungire muñurumbara na wihagho. Hatatere maturumuthero. Mbadi yoyishi shure ne dha yandhere, ene yoyishi hayendire ha kadhingure nyakudyagho ghomukamadi. Aye gha tungire mumukunda gho pepi no rware omu nga ha roveranga thi.

##
Odongo na Apiyo hashamberere yoyishi rwa karire ruvedhe ro kudhingura nyakudyagho karo. Ghuthiku ghu ngaghupu, harongere mandjato ghawo nokukuroyithera ruyendo ru rorure ro kumukunda. Mbadi ha rarire no ha kuvurekire ghuthiku ghoghuhe yo kuhatera ku maturumuthero.

##
Murughura diyuwa dyo kurandako, hafungurukire muthihaghuto tha wihagho hayende kumukunda. Hahingire kupita marundu, yiyama no yikwinino. Awo ha tarire yihaghuto no hembire membo.

##
Kapupi kamanana, hanuke wa ha ghayire no hakothire.

##
Tate gha pinduthire Odongo naApiyo opa hakaumine ku dighumbo. Hakawanine Nyar-Kanyada, nyakudyagho ghomukamadi ghana hungumana pa disharo muthitondo. Nyar-Kanyada mu ndimi dho Luo, kutongora eshi "mwana ghodiko dyaKanyada" Aye gha karire mbuyama gho kutanara nomuwa.

##
Nyar-Kanyada gha watambure mundhugho wimba no yishamberera. Hekurwendi ha hafire mukumupa ghushwi oghu ha mupitwere. "Tange kuyandhura thange," gha ghambire Odongo." Ca, thange sho tangere!" gha ghambire Apiyo.

##
Opa gha manine kuyandhura maghushwi, Nyar-Kanyada gha fiyere no kutungeka hekurwendi mundhira dho pa thitjo.

##
Munyima Odongo naApiyo ha yendire panunda. Hatjidhatjidhire mambimbidhi no yinyunyi.

##
Awo ha dhinine kuyitondo no kutjavatjava meyu gho murware.

##
Opa gha karire makokore hakahukire kudimbo no hadye murarero. Kughutho gho kumana kudya, awo haporokere muturo!

##
Diyuwa dyo kurandako, wihagho gha hingire gha huke kuñurumbara no ghawa thiyire na Nyar-Kanyada.

##
Odongo naApiyo ha ghamwene nyakudyagho no yirughana yo padimbo. Awo nga havetanga meyu no kutja yikunyi. Nga ha shimbanga mahonyi gho shushwa no kughamwena muthinyamo.

##
Nyar-Kanyada gha hongire hekurwendi kuponda dimbombo dyo kuditha no mberera. Gha wahongire ngepi gho kutereka ruvishi ro kuditha no thi dho kupona.

##
Mathikuthiku ghamweya, Odongo gha shwayire ngombe dha nyakudyendi gha kadithe. Ngombe dha ngenine mudipya dyo maparaghumbo. Ndjimi yu gha patire thikuma no gha himine kukwata ngombe dhi. Kutunda diyuwa di, mungaghu yu nga konekanga no mbadi gha karire karo mumurandu.

##
Diyuwa karo dimweya, hanuke hayendire kudyango dyo mughuro na Nyar-Kanyada.

Gha ghurithire yiwarwidhi, shuka no murora. Apiyo gha hakire kutongwera haghuri maparo gho yinu. Odongo ye ne kurongera yinu eyi hana ghuru hanu.

##
Kughura gho diyuwa awo kunwa koshiva pofotji. Haghamwene nyakudyagho mukutara masherenyi agha hana ghuritha.

##
Ene, muruvedhe rorufupi maturumuthero gheyire kughuhura no hanuke ha hukire ku ñuru mbara. Nyar-Kanyada gha pire Odongo hutji no Apiyo djeshi. Gha wa rongere yidya yo muruyendo.

##
Apa ghana kumine wihagho nawashimbe, mbadi hashanine kuhuka. Hanuke ha kandere Nyar-Kanyada gha yende nawo kuñurumbara. Gha hekire nokughamba eshi "Nomukuru keho me, ñanyi ni mutaterange mwa kwiye kokuno kudimbo karo."

##
Odongo naApiyo waheya ha ndhondhere nyakudyagho no kumuragha.

##
Apa hahukire ha Odongo naApiyo hakathimwetwedhire kwawaghendhawo yo kuhutera kuyipara yokumukunda. Hanuke hamweya ha kuyuvire eshi yipara yo muñurumbara ne yiwa. Hamweya hakuyuvire eshi yipara yo kumukunda ne hasha ya piterera. Ene tho mudyo po thikuma waheya hatawire eshi Odongo naApiyo ha kara no nyakudyagho gho muwa.

##
* License: [CC-BY]
* Text: Violet Otieno
* Illustration: Catherine Groenewald
* Translation: Ruthgela Shawanga
* Language: mhw
