# Eyi ghaghambire mukurwa Vusi

##
Mathikuthiku ghamweya nyakudya Vusi ghamwithire. "Vusi, nakanderera tware dihonyi 'di kwawakuru ghoye. Hanashana katenda thikuki thothikuru thomayekero ghamukuroye ghomukadi."

##
Mundhira dhendi dhokutamba kwawakuru wendi, Vusi ghahanganine hangaghu hawadi hanakuya mbuyo. Mungaghu ghumweya ghatjomborire dihonyi kwaVusi nokudivukumitha kuthitondo. Dihonyi dyamwatukire.

##
"Nye ghunatendi?" dyoghadirire Vusi. "Diya dihonyi ne dyothikuki. Thikuki thomayekero ghamukurwange. Nye shoghakaghambe mukurwange ngeshi mbadiko thikuki thomayekero?"

##
Hangaghu hamuhekire Vusi. "Mbadi shotukughamwene nothikuki, ene shimbe edhi mburo ghukatape kwamukuroye," dyoghaghambire yofotji. Vusi gharundurukire noruyendo rwendi.

##
Mundhira, Vusi ghawanine hatutughura hawadi hanakushokeka ndhugho. "Kukona turughanithe odho mburo dhokutanara ndi?" dyoghepurire yofotji. Ene mburo mbadi dhatanarire nodhatjokire.

##
"Yinye ghunatendi?" dyoghadirire Vusi. "Dhiya mburo ne thitapera thamukurwange. Hakakuya mbuyo hanadhinipa yoyishi hanandura dihonyi dyothikuki. Thikuki thomayekero ghamukurwange. Kenge ne mbadiko dihonyi, mbadiko thikuki, nombadiko thitapera. Nye shoghakaghambe mukurwange?"

##
Hashokeki hamudhekerire ñeke mukutjora mburo. "Mbadi shotukughamwene nothikuki, ene shimbe oghu muhonyi ghokuyamberitha ghukape mukuroye," dyoghaghambire yofotji. Vusi gharundurukire noruyendo rwendi.

##
Mundhira, Vusi ghahanganine mukafarama nongombe. "Mawee, muhonyi kughutowi, kukona nivunyepo ndi?" dyoghepurire ngombe. Ene muhonyi wakarire ghutowi thikuma nongombe ghadire ghoghuheya!

##
"Yinye ghunatendi?" dyoghadirire Vusi. Ghuya muhonyi ne thitapera thamukurwange. Hashokekindhugho hananipa muhonyi yoyishi hanatjoro mburo dhawakakuya mbuyo. Hakakuya mbuyo hananipa mburo dhiya yoyishi hanapayura dihonyi dyothikuki thamukurwange. Thikuki 'thi ne thomayekero ghamukurwange. Kenge ne mbadiko dihonyi, mbadiko thikuki, nombadiko thitapera. Ngepi shoghakaghambe keho mukurwange?"

##
Ngombe ghamuferere ñeke mukukara kahoma. Mukafarama ghatawire eshi ngombe kukona ghayende naVusi ghakakare thitapera thamukurwendi. Vusi gharundurukire.

##
Ene ngombe ghakathighukire kwamukafarama panako dhomurarero. Vusi ghapyerere muruyendo rwendi. Ghahurere shemwa kumayekero ghamukurwendi. Apa ghakakumine ghakawanine hagenda kunakudya kare diyumbu.

##
"Nye shonitende?" dyoghadirire Vusi. Oya ngombe ghanatjira ne thothitapera, ethi thinahangedhera mumuhonyi oghu hananipa hashokeki yoyishi hanatjoro mburo edhi dhinashwagha kwawakakuya mbuyo. Hakakuya mbuyo hananipa mburo yoyishi hanapayura dihonyi dyothikuki. Thikuki ne thomayekero. Kenge ne mbadiko dihonyi, mbadiko thikuki, nombadiko thitapera."

##
Mukurwa Vusi ghadhegheterire kamanana, noghaghambire eshi, "Minange, Vusi, amene yanye yitapera yoyiheya. Mbadi nidi nothinga thothikuki! Twaheya pofotji tudi pano, nonashamberera shemwa. Kakugcoke yitere yoye yoyiwa tudjabwane diyuwa dino!" Kemo dyoghatendire Vusi.

##
* License: [CC-BY]
* Text: Nina Orange
* Illustration: Wiehan de Jager
* Translation: Ruthgela Shawanga, Servasius M. Ndjunga
* Language: mhw
