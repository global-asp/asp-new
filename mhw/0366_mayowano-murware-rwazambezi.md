# Mayowano murware rwaZambezi

##
Dya karire diyuwa dyo ghughenyu dyoShundaha. Hashengeteya ho muLusese ha pongire muthitondo thothikuru thoMusikili muCaprivi.

##
Mavunguvungu ghawo gho yishamberera gha yuvekire mukunda ghoghuheya. Hethire hashere wagho. "Nakamwu, yowe nakutaterera. "Tambukeko, Chaze. "Silume! Wiye te!"

##
Maria gha shanashanine Ntwala. Ntwala nga ha twaranga kurware kehe Shundaha ha ka yoghane. "Ntwala! Ntwalee! Ntwalaaa! Ntwaloo!" ghethire.

##
Ntwala gha kugherire kumutara ghumweya gho mukunda, "Yame no! Yamwe nakutaterera." Hashengeteya waheya hatjirere kwendi.

##
"Muna kuroyithera mukuyenda kukuyowana dyarero?" Ntwala gha wepure. "Yii," hahuthire noyishamberera ghu regharegha.

##
Mundhira dhawo dho kurware Ntwala gha wathimwetwedhire yithimwa. "Tuthimwetwedhe yo kuhatera kumukunda wetu apa wa handjere," ha ghambire. "Tuthimwetwedhe yo kuhatera kwaMbwawa naNguya."

##
Kumbombwa dho rware kwa karire Ghumurwa gho ghukuru thikuma. Hashengeteya hashanine murwa dho dhikuru thikuma dhaNtwala.

##
"Nawana dyodikuru," gha kuyerire Joy. Gha tapire dimurwa dyendi kwaNtwala.

##
"Muyende mukayowane," gha ghambire Ntwala ko hashengeteya. Waheya hatjirere mumeyu, hakugherire ghu tutuma kughutenda gho meyu gho murware rwaZambezi.

##
Ntwala ghemanine kumbombwa. Gha kaverere ngeshi kodhidi ngandu. Gha rorere hashengeteya hohakuru hakukutangawera kuyowana no kuvera. Gha rorere hakamadighana ha kukuhonga kuyowana ghutjakaghura meyu.

##
"Ruvedhe ro mutangu," gha kugherire paghuhura. "Mwimane mumuyira." Gha shimbire dimurwa dyodikuru no kudivukuma murware.

##
"Fotji, wadi, hatu. MUYENDE!" ghethire. Hanuke hatjirere mumeyu ghuyogha kudimurwa. Ntwala gha wa rorere.

##
"Yame gho kutangerera!" gha kughere Maria naCaze paruvedhe rofotji. "Mwaheya yamwe ghokutangerera," gha ghambire Ntwala.

##
"Nashana kukutangawera karo," gha ghambire Maria. "Ewa!" gha ghambire Chaze. "Kukona ndi Ntwala?" hepure hashengeteya hamweya.

##
"Mwimane karo mumuyira," gha wa tongwere Ntwala. Gha shimbire dimurwa no kudivukumena kukayenda thikuma.

##
"Fotji, wadi, hatu. MUYENDE!" gha kugherire. Hanuke hatjirere murware ghuyogha kudimurwa. Ntwala gha wa rorere.

##
"Yame gho kutangerera!" gha kugherire Chaze. Maria gha shayekire kuyogha. "Chaze yodiye muwini," gha ghambire Ntwala. Ghuna rughana thiwana, Chaze. Mutuyende keho kudighumbo."

##
Hanuke hayendire kudimbo naNtwala. "Tuthimwetwedhe thithimwa, Ntwala," ha rombire. Awo ha hakire kutegherera yithimwa yendi.

##
Maria gha karire mumughongo wa Chaze no gha muthindekire pamuve.Chaze gha tangire kudira." Ṅanyi gha ka kupume nyina Chaze, gha gambire Joy kwaMaria.

##
"Maria! Yinye ghuna pumwera Chaze?" ghepure Ntwala. Ghana wini mutangu gho kuyomana. Mbadi ghuwa kenge," Maria gha ghambirere.

##
Ntwala ghepure hashengeteya waheya hatende dikandero ghuhungumana. "Ngepi gha tutongwere mukuru gho shure?" ghepure. "Kurwa ne kumango. Hanu hokurwa ne hakona kuwana mahumbithero." gha ghambire Nakamwu.

##
"Maria rombe mathigherero," gha ghambire Namasiku. "Chaze naye gha muhuthe, gha ghambire Joy. "Ca, mbadi ghuhunga kukupumaghura," gha ghambire Ntwala.

##
Ntwala gha ghambire, "Nakughayara eshi Maria ne gha kuvumwe kuyowana Shundaha gho kurandako." Maria gha dirire shemwa. "Ni… Ni… Nithiyererepo Chaze. Dishesha nakupumura. Mbadi na kupura karo munu," gha rombire.

##
"Nakuthiyerera," gha ghambire Chaze no gha turire moko ghendi ghundhondhera Maria. "Name naMaria ne ṅanyi tuyende noye, gha ghambire Ntwala kwaChaze. "Maria ṅanyi gha karombe mathiyerero kwa nyoko nako."

##
Maria gha tongwere nyina Chaze, "Napumura Chaze yoyishi ghana wini mutangu. Munithiyererepo. Chaze ne muyendhange, yimango eyi na mupumura."

##
Nyokwetu Sibungo gha tegherere kwaMaria. "Oyo ne mbadi ghuhunga Maria, yimango yokupumura hanu. Natumera koyi ghuna rombo mathiyerero. Nakuthiyerera." Nyokwetu Sibungo gha tongwere Ntwala, "Gho mupiterithi gho muwa."

##
Nyokwetu Sibungo gha ghambithire hanuke waheya. "Ntwala ghana ghayara thiwana mahumbithero gho kumuroghera Maria. Ghana pumura Chaze yoyishi ghana yongaritha mutangu. Kenge keho ne mbadi gha kukutangawera kuyogha karo."

##
"Ene nawe," Chaze gha menyamenyine, mbadi nakushana Maria gha kukare kudimbo Shundaha gho kurandako. Nashana ka kutangawera nendi naye thivike thokurandako!

##
* License: [CC-BY-NC-SA]
* Text: Imelda Lyamine, Albius Chunga Mulisa, Maria Simasiku, Florence Habayemi Shitaa
* Illustration: Kleopas Jambeinge
* Translation: Ruthgela Shawanga
* Language: mhw
