# Yithiki yomudiro waNyime

##
Thithimwetwedha 'thi kwatangire mumyaka dhokarekare edhi dhinakapita apa ngayitunganga yiyama pofotji nohanu. Thikudhiya hanu mbadi ngahakara noghughambero kumudiro. Ngahadyanga yidya yawo wishu. Nyime pithendi yodighe ghakarire nongcamu kumudiro.

##
Hanu noyiyama yakonganine pofotji haturithepo dighanano. "Yinye shotukone kutenda tushimbe mudiro kwaNyime podigho eshi tutereke yidya yetu?" dyohakwipudhurire. Hatokorire hataterere kate ghuthiku nohatangire kwimba nokwimba, kukanda nokukanda, witha yomuheya. "Mwiye nomukine netu. Mwiye nomukine netu."

##
Yiyama yishawingi yashwaghire mumaputa noyikupakerere muyikina nokwimba. Nyime gharetire tutondo tokutakitha mudiro. Ghatakire tutondo, kutaka nokutaka. Kapupikamanana kamwithighana kathimutukire kwishi dhoyikunyi. Nyime ghafudhire mwithi noghaturirepo muhonyi ghokukuta. Kamudiroghana katumbukire nokeheyuno gharetire thikunyi thendi. Kapupikamanana wahe hatangire kukina ghudhinguruka mudiro.

##
Kadimba ghakarire shaghunyanyami nomashendu shemwa. Hanu haghambire kwendi eshi, "Oku atwe pakwimba kuno ndani oku Nyime kunakukina netu, wakona kushimba yithiki yendi yomudiro nokutjira." Kadimba ghatjomborire yithiki yaNyime yomudiro nokatjira. Mbadi yamutombokire yoyishi Nyime ghamukwatire nokumukungura yithiki yendi yomudiro nokayihutha.

##
Nyime ghembire dimbo dyokukutanaghura eshi: "Kwange 'mene mbadiko ukukutu. Ame mbadi nakara noukukutu. Kukona nikudye noghuhuki ghoye, ame kukona nikudye ngambi mbadiko ghuhuki. Mbadi nakara noukukutu. Mwaheya panone mwayidya kukwange."

##
Menye kukona kutjira nokuregha thikuma. Hanu hamutongwerire eshi, "Oku Nyime kunakukina nokwimba netu, wakona kushimba yithiki yendi yomudiro nokutjira."

##
Apa hakinine wimba, Menye ghatjomborire yithiki yomudiro nokureghera muthipumbu. Ene Nyime ghaghambire eshi, "Pashanye nakudhirera kuyuva putukuputuku dhomapadhi ghaMenye munyima dhange?"

##
Nyime ghapirukire noghamonine Menye kunakatjirera muyipumbu noyitondo yendi yokutakitha mudiro. Ghamutjidhire, noghakamukwatire ghuhutha tutondo twendi tokutakitha mudiro. Shime karo, Nyime ghembire dimbo dyendi dyokukutanaghura.

##
Munyimadhopo hanu ghohakuhohoterire. Haghambire eshi, "Ninge twipure Mapi. Ayene mumbiru nokutambuka wangu." "Mapi," dyohaghambire, "oku Nyime kunakukina wimba netu, wakona kushimba yithiki yendi yomudiro nokutjira."

##
Apa hakinine ghukunduruka mudiro, Mapi ghatjomborire tutondo twaNyime tokutakitha mudiro noghatjirere muyipumbu. Ene Nyime ghaghambire eshi, "Pashanye nakudhirera kuyuva Mapi ghakufudhafudha munyima dhange yira pashakare?" Ghapirukire noghatjidhire Mapi oyu ghatjirere muyipumbu. Nyime ghamukwatire nokahuka kumudiro notutondo twendi tokutakitha mudiro.

##
Shimekaro, Nyime ghembire dimbo dyendi dyokukutanaghura. "Kwange 'mene mbadiko ukukutu. Ame mbadi nakara noukukutu. Kukona nikudye noghuhuki ghoye, ame kukona nikudye ngambi mbadiko ghuhuki. Mbadi nakara noukukutu. Mwaheya pano ne mwayidya kukwange."

##
"Mawee," dyohaghambire hanu, "Thiyama munye shothitughamwene pano? Mwe yoghakara nomaghuru ghomare thikuma kupiterera, ninge tumwipure." Hatjwathanithire dighano dyawo kwaMwe oyu ghatjomborire tutondo twaNyime tokutakitha mudiro.

##
Nyime ghaghambire eshi, "Pashanye nakudhirera kuyuva karo diywi dyaMwe dyokukugherera thikuma munyima dhange?" Ghathetaghukire, nokumona Mwe, ghoghamutjidhire.

##
Munyima dhoruvedhe rorure, Nyime ghakahukire norupara rokughaya, yoyishi Mwe ghatjirire thikuma ghumupitakana. "Kutunda diyuwa dino," dyoghaghambire, "mbadi mbonipomokitha ghofotji ghopakatji kenu. Ã‘anyi mbonimushane nokumutjidhatjidha nokumudya!" Dyoyayenda kate dyarero dino eshi Nyime ghakare munyathi wawaheya nodyohawahine hanu ngcamu dhomudiro.

##
* License: [CC-BY]
* Text: Traditional San story
* Illustration: Manyeka Arts Trust
* Translation: Maria M. Dikuua, Servasius M. Ndjunga
* Language: mhw
