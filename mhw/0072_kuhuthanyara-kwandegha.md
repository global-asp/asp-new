# Kuhuthanyara kwaNdegha

##
Ethine thithimwetwedha thaNgede, Ndegha, namurumyana ghokahoma oyu ha tire eshi Gingile. Diyuwa dimweya apa ghayendire Gingile kukushana ghayuvire Ngede ghanakwitha. Gingile ghatangire kumina mate pakughayara wiki ghomuka. Ghemanine noghategherere thiwana, ghatemaghurire kate ghamonine thinyunyi kumute pawiru dhomutwi wendi. "Tjeku-tjeku-tjeku," dyokadirire kanyunyi, ako pakutuka, tunda thitondo yenda thitondo. "Tjeku-tjeku-tjeku," dyokethire, ghuturera nopa nopaya ghukenga eshi Gingile ne kunakukakutha.

##
Munyima dhodihenda dyoviri, hakakumine kughukuyu ghushokuru. Ngede ghareghere padhimite dhongandji. Ghaturere pamute ghofotji noghanokorokire mutwi wendi kwaGingile nowe tamba ghaghambe eshi "Eyino kuno! Wiye wangu! Nye yinakukurangapitha?" Gingile mbadi ghamonine muka mwishi dhothitondo, ene ghakuruperire mwaNgede.

##
Gingile ghaturire mukwathi wendi pamuve mwishi dhothitondo, ghoghaghongawedhire twaghara tokukukuta nokukoñera mudiro. Apa watumbukire thiwana, ghaturire katondo kokare pakatji komudiro. Katondo kayuka kuwingi mwithi pakukatumeka. Ghatangire kudhina, oku ghanambandeka nomayeghothithiki thomudiro ethi thinakututumuka mwithi.

##
Kapupikamanana ghayuvire muka dhinakutukatuka. Adho dhangenine nokushwagha murupako rodighundhi – mudiwende. Apa ghakakumine Gingile kudiwende ghakatjotjekire thithiki thomudiro ethi thathimutukire mwithi mudipango. Muka dhashwaghiremo ghutambuka, mughupata nonyinya. Dhatukire yoyishi mbadi dhahakire mwithi, ene kughutho ghokutuka ne dhamumomenine nokumuthighera Gingile marunonga ghotjitju!

##
Opa dhashwaghiremo muka, Gingile ghangenekire moko ghendi muthitunguru. Ghakashwaghiremo nomoko ghokuyara yindana yowiki ghomuka, ghundoka wiki ghomuka nomaghadhi. Ghaturire thiwanathiwana yindana yowiki ghomuka mundjato edhi ghakukurekire pamapeghe noghashurukire kuthitondo.

##
Ngede gharorere yoyiheya eyi gharughanine Gingile. Ghatatererire eshi ngoghamuthighereko dihenda dyothindana thowiki ghomuka kumatumero ghendi mukumuneghedha oku wakarire wiki ghomuka. Ngede ghatukire tunda mute yenda mute, ghutamba pepi nopamuve. Paghuhura Gingile ghakakumine kumuve dhothitondo. Ngede ghaturumuthire padiwe pepi namungaghu ghutaterera ndjambi dhendi.

##
Ene, Gingile ghamunekire mudiro, kokushimba dighonga dyendi noghatangire kurutwa kudighumbo, ghunyatha thinyunyi 'thi. Ngede ghethire noghupata, "VIC-torr! VIC-torr!" Gingile ghemanine, ghanungurukire kanyunyi noghahekire ghukugherera. "Ghunashana wiki ghomuka ndi, ghunashana ndi, mushere wange? Haa! Ene pithange narughana yirughana yoyiheya, nokunihuma kate kunithighera marunonga. Pashanye shotughukutaperere oghu wiki ghomuka noye? " Ghoghakayendire. Ngede ghaghupire! Mbadi gharoghera kumutenda kemo! Ene naye mboghanahuthanyara.

##
Diyuwa dimweya munyima dhoyivike yongandji Gingile ghayuvire rwithitho rwaNgede rokwithera wiki ghomuka. Ghavurukire wiki ghomuka ghushaghutowi, noghanyanyukire ghoghakuthire karo thinyunyi. Munyima dhokumupiteritha Gingile kumbadi dhomuthitu, Ngede ghaturere ghaturumutheko muthithondo thomughunga ghokukara yira ditangwa. "Aah," ghaghayarire Gingile. "Diwende dyakona kukara mothi thitondo." Ghatambukithire kukoñera mudiro noghatangire kudhina, Thithiki thomudiro thokuthimutuka mwithi ghathihumine nomayegho. Ngede ghahungumanine nogharorerire.

##
Gingile ghadhinine, ghukwipura eshi pashanye ghapirere kuyuva edi dhina kupuya. "Pamweya diwende kwishi dhodipango didi," muyighayadhara yendi thinda. Ghadhinine kumute ghumweya. Ene mudyango dyodiwende, ghakushwaghere nondhogho, nohakunungurukerire. Ndhogho ghatokotire mukumuyipithera turo twendi. Ghagwanunukire meho ghendi nokuyahama kanwa kendi mukuneghedha mayegho ghendi ghashaghukuru noghutwe thikuma.

##
Kughutho ghokuninga ndhogho eshi ghamukaghame, Gingile ghatambukithire wangu kushuruka kuthitondo. Pakutambukerera ghashuruke ghareghireko mute ghofotji noghandyambukire pamuve kate kuthengumuka dingongotji. Fiyaghudhi dhendi ne Ndhogho ghakarire nomangendhangedha ghoturo nombadi ghakonine kumutjidha. Ngede, ghoNdegha, ghahuthire naye nyara. Gingile ghakuhongerepo.

##
Munyimadhopo, ngeshi hakerekandongo waGingile hayuvu thithimwetwedha thaNgede hanakutanga kukutekera kanyunyi 'ka. Kehepano ghokayeya wiki ghomuka, ñanyi mbakarange nothinga mukathighako dihenda dyothindana thowiki ghomuka thikare thaNdegha!

##
* License: [CC-BY]
* Text: Zulu folktale
* Illustration: Wiehan de Jager
* Translation: Maria M. Dikuua, Servasius M. Ndjunga
* Language: mhw
