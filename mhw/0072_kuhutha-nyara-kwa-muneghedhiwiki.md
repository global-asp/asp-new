# Kuhutha nyara kwa muneghedhiwiki.

##
Othi ne thithimwetwedha tha Ngende, muneghedhi ghowiki ghomuka nomurumeghana ghokahoma ha ta Gingile. Diyuwa dimweya apa gha yendire Gingile kukushana gha yuvire Ngede ghana kwitha. Gingile gha tangire kuminaghura mate pakughayara wiki ghomuka. Ghemanine nogha tegherere thiwana, gha temaghurire kate gha monine thinyunyi kumute pawiru dho mutwi wendi. "Tjitiki-tjiitik-tjitiki," kanyunyighana ka kaparapapire, ako pakutuka tunda thitondo yenda thitondo. "tjitiki, tjiitiki,tjitiki," kethire, katurera turerire mukukoneka eshi Gingile ne kuna kukakutha.

##
Munyima dhodihenda dyoviri, haka kumine kughukuyu ghushokuru. Ngende gha karire nomakurupero mudipango. Gha turere pamute ghofotji nogha nokorokire mutwi wendi kwa Gingile nowe tamba gha ghambe eshi "Ghoyino kuno! Wiye popano! Yinye yina kukurangapitha?" Gingile mbadi gha monine muka mwishi dhothitondo, ene gha karire nomakuruperero mwaNgende.

##
Gingile gha turire dighonga dyendi dyokushanitha pamuve mwishi dhothitondo, ghogha kongawedhire twaghara tokukukuta nokukoñera mudiro. Apa wa tumbukire thiwana mudiro, gha turire katondo kate pakatji komudiro. Oko katondo kwaka dimukitha kuwingi mwithi oku kone pakutumbuka. Gha tangire kudhina, oku ghana mbandeka thithiki thomudiro ethi thina kututumuka mwithi nomayegho.

##
Kapupikamanana gha yuvire muka dhina kutukatuka. Adho dha ngenine no kushwagha murupako rodighundhi - mudiwende. Apa gha kakumine Gingile kudiwende ghaka tjotjekire thithiki thomudiro ethi thathimutukire mwithi mudipango. Muka dha shwayiremo ghutambuka, noghupata nonyinya. Dhatukire yoyishi mbadi dhahakire mwithi, ene kughutho ghokutuka ne dhamuhumine nokumuthiyera Gingile marunonga!

##
Opa dha shwayiremo muka, Gingile gha ngenekire moko ghendi muthitunguru. Ghaka shwayire mo nomoko ghokuyara thindana thowiki ghomuka thoghuremu, kuna kundoka wiki ghomuka nomaghadhi. Gha turire thiwanathiwana thindana thowiki ghomuka mundjato edhi ghaku kurekire pamapeghe no gha shurukire kuthitondo.

##
Ngede gha rorere yoyiheya eyi gha rughanine Gingile. Gha tatererire eshi ngogha muthiyereko dihenda dyothindana thowiki ghomuka dho ndangi dhendi mu ku muneghedha oku wa karire wiki ghomuka. Ngede gha tukire tunda mute yenda mute, pepi pepi no pamuve . Paghuhura Gingile ghaka kumine kumuve dhothitondo. Ngede gha turumuthere padiwe pepi noyo mungaghu ghutaterera furufenda dhendi.

##
Ene, Gingile gha munekire mudiro, kokushimba dighonga dyendi nogha tangire kuyenda kudighumbo, ghunyatha thinyunyi thi. Ngede ghethire noghupata, "VIC-torr! VIC-torr!" Gingile ghemanine, gha nungurukire kanyunyighana noghahekire ghukugherera. "Ghuna shana wiki ghomuka ndi, ghuna shana ndi, mushere wange? Ha! Ene pithange nayi rughana yirughana yoyiheya, nokunihuma kate kuni thiyera marunonga. Pashanye sho tu ghu kutaperere oghu wiki ghomuka noye?" Ghogha kayendire. Ngede gha tokotire! ene ngo mbadi dyo gha roghere kumutenda kengeyo! Ene naye ñanyi mbogha muhuthe nyara.

##
Diyuwa dimweya munyima dhoyivike yongandji Gingile ghayuvire rwithitho rwa Ngede ro kwithera wiki ghomuka. Gha vurukire wiki ghomuka ghushaghutowi, no gha nyanyukire ghogha kuthire karo thinyunyi. Munyima dhokumupiteritha Gingile kumbadi dhomuthitu, Ngede gha turere gha turumutheko muthithondo thomunga thokukara yira ditangwa. "Ahh", gha ghayarire Gingile. "Diwende dya kona kukara mothi thitondo." Gha tambukithire kukoñera mudiro no gha tangire kudhina, Thithiki thomudiro thokuthimutuka mwithi ghathi humine monayegho. Ngede gha hungumanine nogharorerire.

##
Gingile gha dhinine, gha kwipure eshi pashanye gha pirere kuyuva edi dhina kupuya."Pamweya diwende kwishi dhodipango didi, muyighayadhara yendi thinda. Gha dhinine kumute ghumweya. Ene mudyango dyodiwende, ghaku shwaghere nondhogho ghoha kunungurukire. Ndhogho gha tokotire mu ku muyipithera turo twendi. Gha gwanunukire meho ghendi, nokuyahamitha kanwa kendi mukuneghedha mayegho ghendi ghashaghukuru noghutwe.

##
Kughutho gho kuninga ndhogho eshi gha mu reghere Gingile, aye gha tambukithire wangu kushuruka kuthitondo. Pakutambukera ghashuruke gha reyire ko mute ghofotji, no ghandyambukire pamuve kate kuthungumuka dingongotji. Fiyaghudhi dhendi ne Ndhogho gha karire nomangendhangedha ghoturo nombadi gha konine kumutjidha. Ngende, muneghedhi ghowiki ghomuka, gha huthire naye nyara. No Gingile ghaku hongerepo.

##
Munyimadhopo,ngeshi hakerekandongo wa Gingile ha yuvu thithimwetwedha tha Ngende ñanyi haku kutekerange thinyunyi ghana thi. Kehe pano ghokayeya wiki ghomuka, ñanyi ha karange nothinga muka muthiyera ko dihenda dyothindana thowiki ghomuka kwa muneghedhi wiki ghomuka.

##
* License: [CC-BY]
* Text: Zulu folktale
* Illustration: Wiehan de Jager
* Translation: Maria M Dikuua
* Language: mhw
