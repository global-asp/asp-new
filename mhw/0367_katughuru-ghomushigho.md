# Katughuru ghomushigho

##
Dyarero ne Mapeghu, Rico kunakuyenda kudoropa nanyina. Aye ghahaka kuyenda kudoropa. Doropa ne kunyanyukitha! Yingi yinu yokurorera.

##
Rico ghanangumata kudyoko dyanyina. Mbunga dhawanu kunakupitapita.

##
Padi thitaratara apa hanakughurithera eyi haruka nokuyuwa nonyara.

##
Padi muvashe ghoghumbiru oghu hayuwa noyitondo, marughongoro nomihurughudhi edhi hatenditha nondarata noyipako yokumarudhimarudhi, pofotji noyiyengitha eyi hatenditha noyikerera yomahonyi ghomwe.

##
Ndani ghanakuyuva! Munu oyu ghanakushigha mumelodi ghomutowi ghodimbo dyo "Ñeke". Ghanemana ghutegherera. Kupi ghunakutunderera mushigho?

##
"Shime nishemwa kuyuva munu ghokushigha noghufudhi kenge," dyoghaghayarire papendi thinda.

##
Kunakukonaghuka mwawanu. Hamono katughuru oyu ghanakushighanga. Hanu kunakutura muwayawaya muthindoha thothimburu ethi thidi paghutho dhendi. Ene… poyidi yinapiri kuhungama.

##
Katughuru ghokushigha mbadi ghanakukenga hanu. Mbadi ghanakukenga masherenyi agha hanakumutaghera. Mbadi ghanakukenga kukehe thinu. Aye kunakupapatera muwayawaya oghu hanamuturera muthindoha nokughutura mudirimba dyendi.

##
Rico hanunguruka oyu katughuru nokughayara eshi, "Pamweya ghafa meho." Rico shime ghashemwa kokumona munu ghomukunga. Ghanatanga kwomapa. Ghanangumata kumuthithi wanyina nokwipura ghuhohota, "Nawe, oyu katughuru ne ghafa meho ndi?"

##
Nyinamunu ghanatumbura dyoko dyendi. "Ghii" dyoghanahutha, "kemo mukunga. Mone, nomburo dhendi dhodhikenu. Hengi hanu hohakunga hanashimbanga mburo dhodhikenu. Aye kwarughanithanga edhi mburo mukushanithako makwina noyinu yimweya yokupira kuroghera."

##
"Ene ngepi edi ghaneya kudoropa? Ngepi edi ghanapoghoroka hanu waheya?" Ghepurire Rico.

##
Nyina ghanamutongwera, "Pamweya koghadi munu oyu ghanamughamwenanga kumukoka kate noghakume. Oyo munu kwamutoyanga eshi mughamweni."

##
Hayendi kwawo kudyango dyokuturumuthera muñurumbara. Maroboti kunakukutjindja kughuthinamahako, yighaghuto yinemana nohanu kunakutjinaghana thitavura.

##
"Mone kumaramba ghothinamahako. Ngeshi ghanamuneka thinamahako atwe kudimuka eshi kukona keho tutjinaghane thitavura. Mumatunga ghamweya ne kuwanamo thipembitho," ghanaghamba nyina Rico. "Hakunga pakuyuva mughuma ghothipembitho, awo kuyidikuka eshi kukona keho hatjinaghane thitavura."

##
Hanahungumana pamuhonyi ghothinamahako ghomudyango dyomaturumuthero ghurorera hanu awa hanakupita. "Hakunga hamweya hakara nombwa ghokuwayenditha," ghanaghamba nyina. "Mbwa dhapo ne hadhideghura mukuneghedha hahekudyadho, ene adhone ndhiro thikuma. Mbwa dhokemo ne dhipu muNamibia."

##
"Oyu katughuru ghokufa meho ne mbadi wakurorera tivi," ghanaghamba Rico. "Aye kukona kuyuva tivi noradiyo," ghana mutongwera Nyina. "Hakunga kukona kuyuva yinu kupitakana hanu hokumona."

##
"Ene mbadi wakutoya mambapira endi kakorambudhi," ghanaghamba Rico. "Poghadi mambapira agha hatjanga muBraille. Mudyango dyomañando agha hatjangitha kumahina noingi, pakara tudoti tokundjumburuka otu twatendanga yitjanga yawo. Yira muhingo vene ghoghudhindo."

##
"Ngepi edi shoghatoye ngeshi ayene mbadi wakumona?" "Aye kutoya nominwe dhendi. Aye kupapatera tudoti tokundjumburuka nominwe dhendi, kenge vene ghunamonanga yitjanga nomeho ghoye."

##
Rico ghanatetuka pakughayara eshi hakunga nawo kukona harughane yinu yokehediyuwa; yinu yira kuyendaghura mudoropa, kushighaghura membo, ndani yira kutoya.

##
Nyina ghanamutongwera, "Apa ngenyu mwakutjakera koye namukunga ne pano: owe kumona, ayene mbadi wakumona." "Amene kumona, ene mbadi wakukona kushigha yira oya mukunga," ghanamenyuna Rico.

##
* License: [CC-BY-NC-SA]
* Text: Magda Swartz
* Illustration: Petrus Amuthenu
* Translation: Maria M. Dikuua, Servasius M. Ndjunga
* Language: mhw
