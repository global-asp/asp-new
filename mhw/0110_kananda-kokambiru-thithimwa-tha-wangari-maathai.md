# Kananda kokambiru: Thithimwa tha Wangari Maathai

##
Mumukunda gho mudidhamena dyo dirundu dyaKenya muDiva dyaAfrika, mukamadighana nga rughananga mu mapya nanyina. Dina dyendi ne Wangari.

##
Wangari gha hakire kukara panunda. Muthinyamo thawo thoyidya yo padimbo nga payuranga muve no dikatana dyendi. Gha vumbekire tunanda totumbiru mumuve gho ghughenyu.

##
Ruvedhe rwendi oru gha hakire ne munyima dho kutokera diyuwa. Oku ne makokore mukumona yimenwa, Wangari gha dimukire eshi ruvedhe ro kuyenda kudimbo. Aye nga yendanga mukandhira kokathorokoto ghupita mumapya, kureya marware gha ka yende.

##
Wangari gha karire mwanuke gho munyanyami no gha karire no dirura dyokuyenda kushure. Ene hanyina nawihe hashanine eshi gha kare gha wa ghamwene mudimbo. Apa gha karire no myaka kwokowadi, mukurwendi gho mungaghu gha ghambithire hakuru wendi mu kumutawedhera Wangari gha yende kushure.

##
Aye gha hakire kukuhonga! Wangari gha kuhongire yoyingi mu kehe mbapira gha toyire. Aye nga rughananga thiwana mushure no kate ha munoyire gha kakuhongere mumatunga ghokukupakerera ghaAmerika. Wangari gha hafire! Gha shanine kudimuka yoyingi yo kuhatera kukaye.

##
Pashure dho kuyeyuka dhaAmerika Wangari gha kuhongire yinu yoyipya yoyingi. Gha kuhongire yoyimenwa no di ya kuranga. No ghavurukire edi gha kurire: kupepa yipepa nohakurwendi hohangaghu mumumvure gho yitondo mumuthitu ghoghuwa waKenya.

##
Dyodi gha kuhongire thikuma, dyo gha nongononine eshi gha haka hanu ho muKenya. Aye gha shanine eshi hahafe no kushutuka. Dyodi gha kuhongire thikuma, dyo gha vurukire dimbo dyendi muAfrika.

##
Apa gha manine shure dhendi, gha hukire kuKenya. Ene ditunga dyendi ne dya kutjindja. Ma farama gho makuru gha shimbire muve gho wingi. Hambuyama mbadi ha karire noyikunyi yo kukonyeritha mudiro. Hanu hakarire hahepwe no hanuke ne ndhara.

##
Wangari gha dimukire yo kutenda. Gha hongire hambuyama eshingepi gho kukuna yitondo kutunda kunanda. Hambuyama ha ghurithire yitondo no ha rughanithire masherenyi gha mukurera madhiko ghawo. Hambuyama hashambererire thikuma. Wangari gha wa ghamwene hakuyuve kutanara nongcamu.

##
Ruvedhe rwa pitire, yitondo yi yoyipya yakurire mumithitu, no marware gha tangire karo ku pupana. Mbudhi dhaWangari dha yukire mumatunga gho muAfrika. Dyarero, mamiriyuni gho yitondo kwa yitapekitha kumbuto dha Wangari.

##
Wangari gha rughanine thikuma. Hanu kaye kokahe hamunongonine, no kumupa ndjambi edhi dha yuveka. Ndjambi dhi kudhitoya eshi Nobel Peace Prize, no gha karire mbuyama gho kutangera muAfrika kuwana ndjambi dhi.

##
Wangari gha pwire mu 2011, ene kumughayara kehe pano gho kumona thitondo thothiwa.

##
* License: [CC-BY]
* Text: Nicola Rijsdijk
* Illustration: Maya Marshak
* Translation: Ruthgela Shawanga
* Language: mhw
