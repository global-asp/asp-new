# Dongighana

##
Kwa karire mwanuke ghomushengeteya oyu gha tangire kumona mudhidhimbi ghushikonekera kokayenda.

##
Apa wa henyine mudhidhimbi popepi, aye gha monine eshi napo mbuyama ghoyirama yiwadi.

##
Honyi ene ghutjima, mukamadighana gha henyine pepi noyo mbuyama. "Atwe twa kona kukara nendi," hapa mukamadighana ha tokorire." Ñanyi tuwa ture mumakungero mwene naye namwanendi."

##
Kambututu ka karire eshi kana kumu. "Kukeme!" "Rete mangugho!" "Meyu!" " Kuuuuukemeee!!!"

##
Ene apa ha monine kambututu, waheya ha reyire munyima ghuyapa. " Thidongi?!"

##
Waheya ha tangire kukanyeka. " Twa ghambire eshi ñanyi mbotu kare nawo hanyinamunu namwana munu, nodyosho tu tende kemo," haghambire hamwe. " Ene ñanyi haku turetere dihudhi! haghambire hamweya.

##
No mbuyama yu gha karire karo pithendi. Aye gha kwipudhurire eshi yinye shogha tende koyu mwanuke ghothitetu. Aye gha kwipudhurire eshi yinye shogha kutende thinda.

##
Ene kughuhura ghayi tamburire eshi mwanendi no aye ne yo nyina.

##
Opa no, oyo mwanuke ngo gha karire kengeyo, ghumbiru , yoyiheya pamweya ngoya kutjindjire. Ene thidongighana thakurire nokukura kate mbadi wa kukona kurikanya karo mumughongo wanyokwatho. No ngambi ngepi thakondjire, mbadi wakukara yira munu ghokupara. Nyina kehe pano nga ghayanga nokumundhanyaghuka. Maruvedhe ghamweya nyina ngamu tongweranga gha rughane yirughana eyi yina rughananga yimuna.

##
Thidongi tha tangire kupimbana notokotoko dha tangire kukura mu mwatho. Mbadi nga thi rughananga yi noyiya temba. Mbadiko kukona thikare kenge. Tha tokotire thikuma, diyuwa dimwe, thathitire nyokwatho kate kuwera pamuve.

##
Thidongi thakufire honyi. Ghotha tjirere kokayenda thikuma.

##
Opa tha ka shayekire kutjira, ne ghuthiku, nothayongarire. " oioi?" thahohotire mumakokore. " oioi?" Tha kuyuvire thatinda. Pithatho thakarire. Thakuhengaghurire thathinda nokukupeterera yira dikosho, ghotha porokerire muturo.

##
Apa tha pindukire thidongi tha momine katughuru ghomukurupe ghana kuthinunguruka. Tha nungurukire natho katughuru ghomukurupe mumeho notha tangire kukuyuva eshi thina kushutuka.

##
Thidongi tha yendire thikatunge namukurupe ghokatughuru, oyu gha mu hongire mandhira ghomengi ghokupara. Dongi gha tegherere noghakuhongire, nothikadyo naye katughuru ghomukurupe. Nga ha kughamwenanga , no ngaha hekanga pofotji.

##
Mathikuthiku ghamweya, katughuru ghomukurupe ghakumberire Thidongi thi mutware kumutuya ghodirundu.

##
Haka porokere muturo kumutuya ghodirundu pepi nomavuyi. Thidongi tharotire eshi nyokwatho ne kuna kukorwa noghamwithire. no apa tha pindukire...

##
... mavuyi gha dhongonokire pofotji namushere wendi, katughuru ghomukurupe.

##
Kughuhura thidongi tha dimukire eshi yipi sho thi tende.

##
Thidongi thaka wanine nyokwatho, pithendi nokuna kudira ghuthiyana ghokuyongaritha mwanendi. Ha tangire kukununguruka rure. Munyimadhopo ghoha kundhondhere.

##
Dongighana nanyina hakurire pofotji nohawanine mandhira ghomengi ghoruparitho. Kate kandhi- kate kandhi, hakama paraghumbo ghamwe nawo ha tangire kutunga.

##
* License: [CC-BY]
* Text: Lindiwe Matshikiza
* Illustration: Meghan Judge
* Translation: Maria M Dikuua
* Language: mhw
