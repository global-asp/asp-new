# Dongyana

##
Ghakarire mwanuke ghomushengeteya oyu ghatangire kumona mudhidhimbi ghushikonekera kokayenda.

##
Apa wahenyine mudhidhimbi popepi, aye ghamonine eshi napo mukamadi ghoyirama yiwadi.

##
Nohonyi ene ghutjimapa, mushengeteya ghahenyenine pepi nomukamadi. "Twakona kumukunga mukatji ketu," dyohatokorire hapa mushengeteya. "Mbotunawakungu thiwana naye namwanendi."

##
Kambututu kakarire kare mundhira dhako. "Kukeme!" "Rete maghugho!" "Meyu!" "Kukemee!"

##
Ene apa hamonine kambututu, waheya hareghire munyima womapa. "Thidongi?!"

##
Waheya hatangire kukanyeka. "Twaghambire eshi mbotunakungu nyina namwanamunu, nodyoshotutende kemo," dyohaghambire hamweya. "Ene mbohanaturetera dihudhi!" dyohaghambire hokurandako.

##
Mukamadi 'ya, ghakarire pithendi karo. Aye ghakwipudhurire eshi nye eyi shoghatende koyu mwanuke ghothitetu. Aye ghakwipudhurire eshi nye shoghakutende thinda.

##
Ene kughuhura ghayitamburire eshi mwanendi noyene yonyina munu.

##
Keho ne ngoyu mwanuke ngoghakarire kengeyo, mudhimba ghoghumbiru, yoyiheya pamweya ngoyakutjindjire. Ene thidongyana thakurire nokukura kate mbadi wakukona kurikanya karo mumughongo wanyokwatho. Ngambi ngepi thakondjire, mbadi thakonine kukara yira munu. Nyina kehepano ngaghayanga nokumundhanyaghuka. Maruvedhe ghamweya nyina ngamutongweranga gharughane yirughana eyi yaroghera yiyama.

##
Thidongi thatangire kupambana notokotoko dhatangire kukura mumwatho. Mbadi ngathirughananga eyi noyiya temba. Mbadiko kukona thikare kenge. Thatokotire thikuma kare, diyuwa dimweya, thathitire nyokwatho ghawere pamuve.

##
Thidongi thafire honyi. Thatjirire thikuma kokayenda shemwa.

##
Opa thakashaghekire kutjira ne ghuthiku, nothayongarire. "Oiioii?" dyothahohotire mumakokore. "Oiioii?" dyokahukire karungurungu katho. Thakarire pithatho. Thakuhengaghurire thathinda nokukupeterera yira dikosho, ghothaporokerire muturo totokotoko.

##
Apa thapindukire, Thidongyana thamomine kakurukadhi kokarume kanakuthinunguruka. Thanungurukire natho mumeho ghakakurukadhi nothatangire kuyuva makurupero.

##
Thidongyana thayendire thikatunge nokakurukadhi, oka kamuhongire mayira ghomengi ghoghuparo. Dongyana ghategherere noghakuhongire, nokakurukadhi nako kemo. Ngahakughamwenanga, nongahahekanga pofotji.

##
Mathikuthiku ghamweya, kakurukadhi kakumberire Thidongyana thimutware kumutuya ghodirundu dimweya.

##
Oku kundaghandagha dhodirundu, mukatji komavuyi hakaporokere muturo. Thidongyana tharotire eshi nyokwatho ne kunakukorwa noghamwithire. Apa thapindukire...

##
... mavuyi ghadhongonokire pofotji namushere wendi, kakurukadhi kokakarume.

##
Kughuhura Dongyana ghadimukire eyi shoghatende.

##
Thidongyana thakawanine nyokwatho, pithendi nokunakudira ghuthighana ghokuyongaritha mwanendi. Hatangire kukununguruka rure. Munyimadhopo ghohakundhondhere.

##
Dongyana nanyina hakurire pofotji nohawanine mayira ghomengi ghoruparitho. Katekandhi, katekandhi, hakamaparaghumbo ghamwe nawo hatangire kuwatambura.

##
* License: [CC-BY]
* Text: Lindiwe Matshikiza
* Illustration: Meghan Judge
* Translation: Maria M. Dikuua, Servasius M. Ndjunga
* Language: mhw
