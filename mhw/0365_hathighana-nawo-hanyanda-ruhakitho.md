# Hathighana nawo hanyanda ruhakitho

##
Kehe mathikuthiku Hilifa ngapindukanga ghaterekere nyina mukuthuko. Ghano mayuwa ne kunakukorwakorwa, naHilifa ghakuhongire edi ghokukunga nyina, ghukukunga thinda. Apa ghakorwire thikuma nyina kare kukwanga kupinduka pathiraro, ngapindukanga nokukoñera mudiro ghayenyeke meyu ghatendere nyina tee. Ngatwareranga nyina tee nokumupondera dishirishiri dyomukuthuko. Parumweya nyina ghakashire thikuma nombadi ngakonanga kudya papendi thinda. Hilifa ngakudhekeranga yoghuparo wanyina. Wihe ghafire myaka dhiwadi dhinakapita, pano nyina naye ne kunakukorwa thikuma. Nyina ghayondire thikuma, dyodi ghayondire wihe Hilifa.

##
Mathikuthiku ghamweya ghepurire nyina eshi, "Nawe, ghukukutu munye napo ghukudi? Ruvedhe munye wakwiruka? Mbadi ghunakukona kutereka karo. Mbadi ghunakukona kurughana yirughana yomumapya endi kukenitha ndhugho. Mbadi ghunanirongereranga thihoweri thange thokushimba kushure, endi kuniyoghera yishupata yange yoshure…" "Hilifa ghomwanange, owene shime ghomwanuke, myaka dhoye ne kwokonne, ene owe kunikunga thiwana." Aye ghanungurukerire murumyana 'yu, ghukwipudhura eshi yinu munye shoghamutongwere. Ñanyi ghayitjwathane ndi? "Amene kunakukorwa. Wayuva kuradiyo yokuhatera kudihamba dyokuthenya edi hatoyanga eshi AIDS. Amene nadyo nakara," dyoghamutongwerire. Hilifa ghakamumine minute dhongandji. "Eyi kunakutongora eshi nowe ñanyi wakufe dyodi ghafire Tate ndi?" "Mbadiko merukithero ghodihamba dyoAIDS."

##
Hilifa ghayendire kushure muyikundhundha. Mbadi ghakuhatitherire muyikuvureka noyipepaghura nawashere wendi mundhira dhawo. "Yinye karo?" Dyohamwipurire. Ene Hilifa mbadi ghawahuthere, mañando agha ghaghambire nyina shime kughayuverera mumatwi ghendi, "Mbadiko merukithero. Mbadiko merukithero." Ngepi edi ghakukukunga thinda ngeshi ghakufe nyina, dyoghakudhekerire. Kupi oku ghakutunga? Kupi ghakuwananga masherenyi ghokughuritha yidya?

##
Hilifa ghahungumanine kutishi wendi. Gharandurire nomunwe wendi pamufa ghothipurangi thotishi ghokukurupara, "Mbadiko merukithero. Mbadiko merukithero." "Hilifa? Hilifa, netu ghudi ndi?" Hilifa ghakapukire. Mukadikuto Nelao ghemanine pepi nendi. "Hilifa, wimane! Kupi dinahatera dipwero dyange?" Hilifa ghakurumanine nokukenga kumapadhi ghendi. "Mbadi showane dihuhero pamuve!" Dyoghamukughererire. "Magano, mutongwere Hilifa dihuthero." Hilifa ghafire honyi thikuma, Mukadikuto Nelao mbadi ghamupatera rumweya.

##
Hilifa ghakondjire mathikuthiku ghaya. Papoghuse ghahungumanine mungonda. "Tjitju mudipumba dyange," dyoghangerekire hashere wendi. Mbadi wakarire ghumbango ghoghukuru, yoyishi ghushemwa ghayuvire tjitju, noyighayadhara yokukudhekera yamukarire thikuma mumutwi wendi nowe diwende dyokutokota. Mukadikuto Nelao ghamukengire thikuma muthipore. Ghamwipurire eshi nye napo ghukukutu wendi. "Mbadiko," dyoghahuthire. Mumatwi ghendi ghanongononine kutwama noyikudhekera mudiywi dyamwanuke. Meho ghamuhongi ghanongonine woma oghu ghakondjire kuhoreka mwanuke.

##
Apa ghayerekire Hilifa kurughana yivarero, manomora ghakurungarungire mumutwi wendi. Mbadi ghakonine kugharongathana dyodi ghakurandanga pakughatara. Kapupikamanana ghoghakutapire. Ghatangire kughayara nyina. Munwe wendi watangire kufaneka yighayadhara yendi. Ghafanekire nyina mughudidi wendi. Ghakufanekire thinda ghanemana kumbadi dhombira dhanyina. "Hakevereri yivarero, mughongawedhe mambapira, namukanderera," dyoghethire Mukadikuto Nelao. Hilifa ghanongononine eyi ghafanekire mumbapira dhendi noghakondjire kuyidjadjuramo, ene mbokapwe. Mukevereri ghatwarire mbapira dhendi kwaMukadikuto Nelao.

##
Mukadikuto Nelao ghakengururire yifaneka yaHilifa. Apa hahukahukire hanuke kumaghumbo ghawo ghethire eshi, "Wiye kuno, Hilifa. Nashana nighambe noye." "Nye ghukukutu ghoye?" Dyoghepurire nodiywi dyokughovoka. "Nawe ne kunakukorwa." Ghanitongwere eshi ghadi noAIDS. Ñanyi ghakufe ndi?" "Mbadi shonidimuke, Hilifa, ene ayene yaghushemwa mutjitju ghadi ngeshi noAIDS ghadi. Mbadiko merukitho." Ghogho mañando karo, "Mbadiko merukitho. Mbadiko merukitho." Hilifa ghatangire kudira. "Yende kudighumbo, Hilifa," dyoghaghambire Mukadikuto Nelao. "Ñanyi nakwiye nakamudhingureko nyoko."

##
Hilifa ghayendire kudighumbo noghakawanine nyina kunakutereka yidya yometaha. "Nakuterekera dyarero, Hilifa, ene naghaya shemwa pano. Kunge nyamo dhetu dhorwidhi notware matamati ghamweya kuthitora. Ñanyi hakaghatughuritherepo." Munyima dhokudya metaha Hilifa ghayendire kuthinyamo. Gharondononine marudhi ghokevekeve ghorwidhi, matamati ghomakinhu nonandungu, makunde ghomare ghothinamahako nothipinatji ghothinamahako, rwidhi rothinamahako rokavandja nomathoto ghomare ghothinangorondo. Ghavetagherire thikwinino noghapokorire thikote thokuyara matamati ghopyu ghatware kuthitora. "Nye yakuhokoka kuthikwinino thetu ngeshi ghakufe nawe?" dyoghakwipudhurire.

##
Mukadikuto Nelao ghanakumine munyima dhoruvedhe apa ghashwaghirepo Hilifa. Aye ghakakarireko rure ghuthimwetwedha nanyina Hilifa. Ghepurire nyina Hilifa eshi, "Nawe Ndapanda, munanwanga ghuwanga wenu ghoAIDS ndi?" "Munyima dhoyifa yakatughuru wange nafire honyi mukuyenda kwadokotere," dyoghatongwere Mukadikuto Nelao. "Nganikuruperanga eshi mbadi ghayiniyambwereko. Apa nakorwire ghonayendire kwadokotere ghoghakanitongwerire eshi nahurerera. Ghuwanga mbadi wakunighamwena panako dhino." Mukadikuto Nelao ghatongwerire nawe Ndapanda eyi shogharughane mukughamwena Hilifa.

##
Apa ghakahukire Hilifa kudighumbo nyina ghanamwipurire, "Hilifa mwanange ghomungaghu, nashana niyendaghurepo noye kamanana. Ñanyi ghunighamwene ndi?" Hilifa ghatumburire dyoko dyanyina noghamuyeghamenine. Hayendire oku yamena yitondo yoyire yomudjwa. Ghamwipurire, "Kunakuvuruka edi ngamunapeperanga kuno pari ghokuthita nowe nathiro thoye Kunuu? Wathitire pari muthitondo ghoghakakatere kumighunga. Wiho dhamunyanyaghurire mighunga apa ghamukurumunineko."

##
"Mone, thimundu. Yende ghukakokoreko dhongandji ghushimbe kudighumbo." Apa ghakokorire Hilifa mundu, nyina ghaghambire eshi, " Yoyighuvuruka oku 'we shime ghomwanuke wadire mundu nowaminine yisheka yadho. Washimbire thivike mbadi wakukutuma!" "Kemo, nayuvire tjitju shemwa mudipumba dyange," dyoghavurukire Hilifa, ghuheka.

##
Apa hakakumine kudighumbo nyina Hilifa ghatwamine thikuma. Hilifa ghadhungire te. Nawe Ndapanda ghashimbire kambangughana kendi munahadidi. "Hilifa, ethine thoye. Mukambangu kano mudi yinu eyi mboyikughamwena ghuvuruke nunderero dhoye."

##
Ghashwaghithire yivurukitho mukambangu, thofotji kuthofotji. "Edine difano dyawiho oyu ghanakukwaterera. Yowe mwanendi ghomukafumughana ghombedi. Edi difano ne popa nakutwarire kwawanyakudyoye, hakashambererire shemwa. Edine diyegho dyokutanga edi wakukire. Yoyi ghuvuruka edi wadirire ghonakukuruperithire eshi ñanyi ghakuhukeremo ghomengi. Edi ne dincanu edi ghanipire wiho apa twarikanyithire mwaka ghofotji muyiyeka yetu."

##
Hilifa ghakwatire kambughana nogha tangire kudira. Nyina ghamundhondherire nokughukukokera ghuraperera, "Nyambi ngoGhakukunge nokukughamwena." Nyina ghamukwaterere oku aye pakughamba. "Hilifa, mwanage ghomungaghu, wayidikmuka eshi amene kunakukorwa, tambatamba nakukuthe wiho. Mbadi nashana ghukashe. Vuruke eshi ngepi nakuhaka. Vuruke eshi ngepi ghakuhakire wiho."

##
Nyina gharundururire eshi, "Nyanu Kave ghokuOshakati kututumena masherenyi ngeshi ghanakono. Ghanitongwere eshi ñanyi ghakukukunge. Nakuvurekire nendi kare yokuhatera yinu yino. Ñanyi ghuyendange kushure naKunuu, mwanendi ghomukafumughana. Kunuu ne mungcara dhoghunne ghadi yira yowe. Ñanyi hakukukunge." "Ame nahaka Nyanu Kave nangumwenyange Muzaa," dyoghaghambire Hilifa. "Ame nahaka kupepaghura naKunuu. Ñanyi wakwiruke ngeshi hakukukunge hodigho ndi?" "Caa, mwanange. Mbadi nakwiruka. Yowe watwetha kunikunga thiwana. Ame nashamberera thikuma mukukara nomwanange ghomuwa yira yowe."

##
Mathikuthiku ghokurandako kushure, Mukadikuto Nelao ghakawahongire yokuhatera kuHIV noAIDS. Hahongwa homapire. Hayuva kuradiyo yokuhatera kuyikorwa yino, ene mbadiko oyu ghayiwatongwera kumaghumbo ghawo. "Kupi dinashwaghereranga?" ghepure Magano. "Ngepi edi ghokudiwana?" ghepurire Hidipo. Mukadikuto Nelao ghatjwathanithire eshi HIV ne dina dyokime ghovirusi. Ngeshi munu ghadi novirusi ghoHIV mumanyinga ghendi aye shime kumoneka ndjewandjewa. "Atwe kughamba eshi ghadi noAIDS ngeshi ghanatanga keho kukorwa."

##
Mukadikuto Nelao ghatjwathanithire mayira ghamweya ghokukona kukavura virusi ghoHIV. "Ngeshi munu ghumweya ghadi noHIV ngambi AIDS, atwe kukona kukavura virusi kumanyinga ghawo. Norofotjitemba eshi tukuyakaghure kurughanitha kavemba endi thikuputjitho thomayegho. "Ngeshi hatutuyura matwi ghetu, twakona kurughanitha tuvemba nomathonga ghokukushuka." Ghatjwathanithire eshi ngepi ghokukushura tuvemba nomathonga. "Ngeshi hatukuremeka twathinda nokuva manyinga, twakona kwitha mukuru noghakenithe thitombo. Twakona kuthidhinga otho thitombo mukuthikongora," dyoghawatongwerire.

##
Ghawaneghedhire dikarata. "Agha ne ghomayira ghokudhira kukavura virusi ghoHIV," dyoghawatongwerire. "Mbadi wakukona ghuwane virusi ghoHIV pakukuyarekera kayugho, ngambi kuyoghana pofotji. Kukundhondhera, kukuncumita endi kukumorora munyara nomunu oyu ghakara noHIV ngambi AIDS napo thiwana vene. Thiwana vene mukukuyarekera makopi noturonga pofotji nomunu oyu ghakara noHIV ngambi AIDS. Mbadi wakukona ghudiwane kwamunu oyu ghanakukohora endi kuyathimitha. Thikadyo, mbadi wakukona ghudiwane kutumwe endi kehe thino thimbumburu thokuhuma, yira yina, yindjandu endi mahaghu."

##
"Nye shotende ngeshi ghunadiwana?" Dyoghepurire Magano. "Uhunga, wakona kukukongora ghothinda nokudya yidya yoyingi yondjewandjewa. Kenge kudikarata dyetu dyoyidya," dyoghaghambire. "Yidye shoghavuruke eshi yidya munye yoyiwa kukoye?" dyoghepurire.

##
Apa ghakakumine Hilifa kudighumbo ghakatongwerireko nyina eyi ghakakuhongire kushure diyuwa diya. "Mukadikuto Nelao ghanakatuhonga yokuhatera kuHIV noAIDS nongepi edi ghokukunga munu ghotjitju. Magano naHidipo mbohananighamwena noyirughana yange yopadighumbo nokurughana pofotji yirughana yokudighumbo," dyoghatongwerire nyina.

##
Pathitengeyuwa diyuwa diya, Magano gheyire noghaghamwene Hilifa kuveta meyu. Hidipo ghamughamwenine katja yikunyi. Paghuhura hahungumanine harughane yirughana yawo yokudighumbo mumumvure ghoghumurwa.

##
Mukadikuto Nelao ghatongwerire hakamaparaghumbo waHilifa eshi ayene yodiye ghanakukunga nyina. Hakuruperithire eshi ñanyi hamughamwenange. Kehe runguro hakamaparaghumbo hokukutjakatjaka ngahawareteranga yidya yoyiyenyu nohadye. Kehepano Hilifa ngawapanga rwidhi romuthikwinino.

##
Mudiyuwa dyokuhurera dyothinema thoshure Hilifa ghashambererire thikuma. Ghatjirire kudighumbo ghakaneghedhe nyina yitundamo yendi yokushure. Ghatjirire muditete witha, "Nawe. Nawe. Mone kuyitundamo yange yoshure. Nawana ma 'A', 'A', noma'A' ghomengi." Hilifa ghakawanine nyina ghanarara paghudidi. "Nawe!" Dyoghethire. "Nawe! Pinduke" Ene mbadi ghapindukire.

##
Hilifa ghatjirere kwawakamaparaghumbo. "Nawe. Nawe. Mbadi ghanakupinduka," dyoghadirire. Hakamaparaghumbo hayendire kudighumbo naHilifa nohakawanine Nawe Ndapanda mughudidi wendi. "Ghanafu, Hilifa" dyohaghambire muthidiro.

##
Pawanguwangu mbudhi dhakutapathanine eshi Nawe Ndapanda ghanapiripo. Mudighumbo mwayarire hakadiko, hakamaparaghumbo nawashere. Harapererirepo nyina Hilifa nokumwimbera membo. Hakuyongire yinu yoyiheya yoyiwa eyi ngatendanga mufu.

##
Ngumweno Muzaa ghaterekerire hagenda waheya. Nyanu Kave ghatongwerire Hilifa eshi hanashana kumushimba kuOshakati munyima dhomahoreko. Nyakudyendi ghomukafumu ghamuthimwetwedhire edi ngakaranga nyina oku shime mukudhyana.

##
Pamahoreko Hilifa ghayendire kughutho mungirishe noghatongwerire hanu waheya yokuhatera kwanyina. "Nawe ne ghanihakire noghanikungire thiwana shemwa. Ghanitongwerire eshi nakona kukuhonga thikuma podigho eshi nakawane yirughana mwene. Aye ghashanine eshi nishamberere. Ame ñanyi mbonikuhonge nokurughana thikuma podigho eshi nakumushambererithe."

##
Munyima dhomahoreko Nyanu Kave naNgumweno Muzaa haghamwenine Hilifa gharongere yinu yendi yokushimba kuOshakati. "Kunuu ghadi nodirura dyokuwana mushere wendi ghomupya," dyohamutongwerire. "Ñanyi twakakukunge yira mwanetu ghokukwerekera twathinda." Hilifa ghatapire dirumeritho dyokuhurera kudighumbo dyawo noghakadhinine nawo muthihaghuto.

##
* License: [CC-BY-NC-SA]
* Text: Kandume Ruusa, Sennobia-Charon Katjiuongua, Eliaser Nghitewa
* Illustration: Jamanovandu Urike
* Translation: Maria M. Dikuua, Servasius M. Ndjunga
* Language: mhw
