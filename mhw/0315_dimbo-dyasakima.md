# Dimbo dyaSakima

##
Sakima ghatungire nawakuru wendi na minendi ghomukamadi. Awo hatungire padyango dyakatughuru gho mutungi. Ndhuwo dhawo dhomuhonyi ne dhakarere kughuhura ghomiyira dhoyitondo.

##
Apa gha karire Sakima no myaka dhihatu, ghakorwire no gha fire meho. Sakima ne mwanuke oyu ghakarire noghudimuki.

##
Sakima nga tendanga yinu yoyingi eyi nga hapiranga kutenda hanuke ho myaka dhokwokofotji. Thitamenedhi, aye ngahungamananga nohakuru homumukunda no kukuvureka yinu yomudyo.

##
Hakuru waSakima nga ha rughananga mudimbo dya mutungi. Nga hatundanga mudimbo mathikuthiku no kahuka ghuthiku. Sakima nga thiyaranga na minendi ghomukamadighana.

##
Sakima gha hakire kwimba membo. Diyuwa dimweya nyina ghamwipure, "Kupi wa kuhongera membo gha, Sakima?"

##
Sakima gha huthire, "Kughaneyanga vene, nawe. Ame kughayuva mumutwi wange no kughemba."

##
Sakima gha hakire kwimbera minendi gho mukamadi, thikumapo, apa nga yuvanga ndhara. Minendi yu nga mu teghereranga gha kwimba dimbo dyendi edi gha hakire thikuma. Aye nga kunyunganyunganga kudimbo di dyo kuhengaghura.

##
"Kukona ghudimbe karo Sakima," minendi nga mukanderanga. Sakima nga tawanga no kumwimbera karo rorwingi.

##
Runguro rumweya apa ha kahukire hakuru wendi kudimbo, mbadi ha ghambaghurire. Sakima gha dimukire eshi poyidi yina hokoka.

##
"Ghukutu munye ghu di po, nawe, tate?" ghepure Sakima. Sakima gha yuvire eshi mwana mutungi gho mungaghu ne ghana yongara. Mutungi yu gha gha yuvire dingungwa no gha tokotire.

##
"Kukona ni ka mwimberepo. Pamweya ṅanyi gha shamberere karo,"Sakima gha tongwere hakuru wendi. Ene hakuru wendi ha mukanane. "Ayene mutungi thikuma. Owene gho mungaghu gho mukunga vene. Kughayara shi dimbo dyoye ne ṅanyi di ka mughamwene?"

##
Ngambikemo, Sakima mbadi gha kuhupwere. Minendi gha mukwatithireko. "Membo gha Sakima ne kunihengaghura me ngeshi ndhara. Naye mutungi ṅanyi gha kamuhengaghure."

##
Diyuwa dyokurandako, Sakima ghepure minendi gha mutware kudimbo dyamutungi.

##
Ghemanine pamuve dho dikende dyodikuru no ghatangire kwimba dimbo dyendi edi gha hakire thikuma. Munyima dhoruvedhe, mutungi gha shwayithire mutwi wendi padikende dyodikuru.

##
Haruwani hashayekire eyi hatendire. Hategherere kudimbo dyaSakima dyoditowi. Ene katughuru yofotji gha ghambire,"Noyofotji temba gha kukona kuhengaghura muhona. Oyu mungaghu gho mukunga kughayara shi ṅanyi gha muhengaghure?"

##
Sakima gha manine kwimba dimbo dyendi no gha pirukire gha kayende. Ene mutungi yu ghashwayire wangu no kuninga eshi, "Nakandera wimbe karo."

##
Poro ruvedhe, hatutughuru hawadi heyire hana dhamuna munu pathirongo. Awo hawanine mwana mutungi hana mupumura no kumuthiya kuthitavura.

##
Mutungi yu gha shamberire thikuma mukumona mwanendi karo. Ghafutire Sakima ko yi gha muhengaghurire. Ghatwarire mwanendi na Sakima kuthipatera podiyo shi gha kukone kumona karo.

##
* License: [CC-BY]
* Text: Ursula Nafula
* Illustration: Peris Wachuka
* Translation: Ruthgela Shawanga
* Language: mhw
