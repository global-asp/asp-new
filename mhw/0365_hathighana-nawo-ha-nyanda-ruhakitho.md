# Hathighana nawo ha nyanda ruhakitho

##
Kehe mathikuthiku Hilifa nga pindukanga ghaka terekere nyina mukuthuko. Ghano mayuwa aye ne kuna kukorwakorwa no Hilifa nga kuhonganga edi gho kupakera thinga nyina naye karo thinda. Apa dha dhekire tjitju dhanyina aye nga pindukanga kokakoñera mudiro gha ghenyeke meyu gha tendere nyina kofi. Nga twareranga nyina kofi no kumupondera dishirishiri dyo mukuthuko. Maruvedhe ghamweya nyina mbadi nga konanga kudya papendi thinda. Hifika gha kudhekere nyina. Wihe gha fire myaka dhiwadi dhina kapita, opa no ne nyina naye ne kuna kukorwa. Aye gha yondire thikuma, dyodi gha yondire wihe.

##
Mathikuthiku ghamweya ghepurire nyina, " Nawe ghukukutu munye napo ghukudi? Revedhe munye wa kukarako hasha? Mbadi ghuna terekanga karo. Mbadiko kurughana yirughana yomumapya endi kukenitha ndhugho. Mbadi ghuna ni rongereranga thihoweri thange thokushimba kushure, endi kuni yoghera yishupata yange yoshure…" " Hilifa mwanange, owe ne shime ghomwanuke, myaka dhoye nekwokonne no owe ne kuni pakera thinga thiwana." Aye gho gha nungurukire mungaghughana yu, ghukwipudhura eshi yinu munye sho gha mutongwere. Ñanyi gha yi tjwathanendi? " Ame ne kuna kukorwa. Wa yuva kuradiyo yokuhatera kudihamba dyokuthenya edi ha toyanga eshi AIDS. Ame ne nadyo nakara, "aye gha mu tongwerire. Hilifa gha porere dhiminute dhongandji. "Eyi kuna kutongora eshi ñanyi wa kufe dyodi ghafire tate?" "Mbadiko merukithero ghodihamba dyokuthenya."

##
Hilifa gha yendire kushure mogha ghayadhara. Mbadi gha ku hatithere mudiñambwe no yipepaghura nawashere wendi mundhira dhawo dhokuyenda. "Yinye ghukukutu ghoye?" ha mwipure. Ene Hilifa mbadi gha wa huthere, mañando agha gha ghambire nyina shime kugha yuverera mumatwi ghendi, " Mbadiko merukithero. Mbadiko merukithero." Ngepi edi ghaku kupakera thinga thinda ngeshi gha kupirepo nyina, gha kudhekere. Kupi gha kutunga? Kupi gha kuwananga masherenyi ghokughura yidya?

##
Hilifa gha ka hungumanine kutishi wendi. Gho gha papaterire nyara dhendi pamufa ghothipirangi thotishi, "mbadiko merukithero. Mbadiko merukithero." " Hilifa? Hilifa, netu dhudi ndi?" Hilifa gha kengire muwiru. Muk. Nelao kwemanine pepi nendi. " Hilifa wimane! Kupi dina hatera dipwero dyange?" Hilifa gha kurumanine ghaku kengire kumapadhi ghendi. " Mbadi sho wane dihuhero pamuve!" Ghaku huthire. " Magano, mu tongwere Hilifa dihuthero." Hilifa gha kufire honyi thikuma, Muk. Nelao mbadi gha mu patera rumweya.

##
Hilifa gha kondjire noghukukutu mathikuthiku. Pa poghuse gha hungumanine mungonda. " Tjitju mudipumba dyange nakuyuva," ghangerekire kwawashere wendi. Mbadi wa karire ghumbango ghoghukuru, aye gha yuvire tjitju, no yighayadhara yokukudhekere ya mu karire thikuma mumutwi wendi nowe diwende dyokutokotha. Muk. Nelao gha mu kengire thipore. Gha mwipure eshi nye napo ghukukutu ghoye? " Mbadiko" gha huthire. Mumatwi ghendi gha nongononine kughaya noyikudhekera mu diywi dyendi. Meho ghendi gha nongonine woma mumwendi oghu gha kondjire gha horeke.

##
Apa Hilifa gha yerekire kurughana yivarero manomora ghaku rungarungire mumutwi wendi. Mbadi gha konine kugharongathana dyodi gha kurandanga pakughatara. Kapupikamanana ghogha kutapire. Mudyango mo gha ghayarire nyina. Nyara dhendi dha tangire kufaneka yighayadhara yendi. Gha fanekire nyina mughudidi wendi. Gha kufanekire thinda gha nemana kumbadi dhombira dhanyina. " Hakareripo hoyivarero, mu kongawedhe mambapira na mu kanderera," dyo ghethire Muk. Nelao. Hilifa gha tjavukere kumona eyi gha fanekire mu mbapira dhendi no gha kondjire ghadi djadjure mo ghodyo dipepa, ene gha hurere. Mukareripo gha twarire mbapira dhendi kwa Muk. Nelao.

##
Muk. Nelao gha kengururire eyi gha fanekire Hilifa. Apa ha hukahukire hanuke kumaghumbo ghawo ghe thire, " Wiye kuno Hilifa. Na shana ni ghambe noye." "Yinye ghukukutu ghoye?" ghepure do diywi dyokughovoka. "Nawe ne kuna kukorwa". Gha ni tongwere eshi ghadi nodihamba dyoAIDS. Ñanyi gha ku fendi?" " Mbadi shoni dimuke, Hilifa, ene yene yaghu shemwa tjitju ngeshi no dihamba dyokutenya ghadi. Mbadiko merukitho." Ghogho mañando karo, " Mbadiko merukitho. Mbadiko merukitho." Hilifa gha tangire kudira. " Yende kudighumbo, Hilifa," gha ghambire. "Ñanyi na kwiye na ka mu dhingureko nyoko."

##
Hilifa gha yendire kudighumbo no ghaka wanine nyina kuna kutereka yidya yometaha. "Na ku terekera dyarero, Hilifa, ene na ghaya shemwa. Pakere thinga nyamo dhetu dhorwidi no tware matati ghamweya kuthitora. Ñanyi haka gha tughuritherepo." Munyima dhokudya metaha Hilifa gha yendire kuthinyamo. Gha kengururire kumarudhi ghokevekeve ghorwidhi, matamati ghomakihu nonandungu, makunde ghomare ghothinamahako nosipinasi ghothinamahako, mahako ghothinamahako ghokavandja no mathoto ghomare ghongorondo. Gha vetagherire thikwinino no gha pokore thikote thokuyara matamati ghopyuu gha tware kuthitora. "Yinye ya kuhokoka kuthikwinino thawo ngeshi gha kufe nyina?" gha kwipudhurire.

##
Muk. Nelao ghana kumine munyiva dhoruvedhe apa gha shwaghirepo Hilifa. Aye ghaka karireko rure mo gha thimwetwedha nyina. Ghepurire nyina Hilifa, " Mukanyokwetu Ndapanda, mu nanwanga ghuwanga wenu ghokambumburu kokuthenya ndi?" " Munyima dho yifa ya katughuru wange na fire honyi mu kuyenda kwa dokotere, " gha tongwere Muk. Nelao. " Ame na kuruperanga eshi mbadi ghani yamburithako. Apa na korwire ghona yendire kwa dokotere ghogha kani tongwere eshi nahurerera. Ghuwanga mbadi waku ni ghamwe ." Muk. Nelao gha tongwere mukanyokwetu Ndapanda eshi sho gha rughane mukughamwena Hilifa.

##
Apa gha kahukire Hilifa kudighumbo nyina ghana mwipure, " Hilifa mwanange ghomungaghu, na shana ni yende po kamanana noye. Ñanyi ghuni ghamwene ndi?" Hilifa gha tumburire dyoko dya nyina nogha mu yeghamene. Gho ha yendire oku ya mena yitondo yomughunga yoyire. Gha mwipure, " Yoghuvuruka eshi konga muna peperanga pari ghokuthita kokuno nowe na thirothoye Kunuu? Wa thitere pari muthitondo gho gha kakatere kumighunga. Wiho dha mu nyanyaghurire mighunga apa gha mu kurumuneko.

##
"Mone, oku ya ne kothidi thitondo thomandjembere. Yende ghuka kokore ghu shimbe kudighumbo." Apa gha kokore Hilifa mandjembere, nyina gha ghambire eshi, " Yo ghuvuruka oku owe shime gho mwanuke wa dire mandjembere nonanda dhagho mwishi. Wa karire thivike mbadiko kukutuma!" "Kemo, na yuvire tjitju mudipumba dyange," gha vurukire Hilifa, ghuheka.

##
Apa ha ka kumine kudighumbo nyina Hilifa gha ghayire thikuma. Hilifa gha tendire kofi. Mukanyokwetu Ndapanda gha shimbire kapakitighana mwishi dho ghudidi wendi. " Hilifa, ethi ne thoye. Moka kapakiti moyidi yinu yoku kughamwena ghu vuruke oku wa tunda.

##
Gha shwayithire yidimukitho muthipakiti thofotji thofotji. Odi ne difano dyawiho ghana kukwatere. Yowe mwanendi ghombedi ghomukafumughana. Odi difano ne dyopa na kutwarire kwaha nyakudyoye, awo ha shambererire. Odi ne diyegho dyokutanga wakukire. Yoghu vuruka edi wa dirire ghona kukuruperithire eshi ñanyi gha kukureremo gho mengi. Odi ne dincanu ghani pire wiho apa twa rikanyithire mwaka ghofotji muyiyeka yetu.

##
Hilifa gha kwatere dipakiti no gha tangire kudira. Nyina gha mundhondhere nokughukukokera pambadi ghogha rapererire, " Ngo Nyambi gha kughamwene no ku kukunga." Nyina gha mu kwatere oku ye pakughamba. " Hilifa, mwanage ghomungaghu. Wayi dikmuka eshi ame ne kuna kukorwa, tambatamba na kukuthe wiho naka kare nendi. Ame mbadi na shana ghu kashe. Vuruke eshi ngepi na kuhaka. Vuruke eshi ngepi gha kuhakire wiho.

##
Nyina gha twikere, " Mwedyoye Kave ghoku Oshakati kututumena masherenyi ngeshi ghana kono. Ghani tongwere eshi ñanyi gha kupakerange thinga. Na kuvurekire nendi kare yo kuhatera ko yi. Ñanyi ghu yendange kushure naKunuu, mwanendi ghomukafumughana. Kunuu ne mungcara dho ghunne ghadi. Yira yowe. Ñanyi ha kukupakere thinga. " "Ame na haka mwedyange Kave na ngumwenyange Muzaa, " gha ghambire Hilifa. "Ame na haka kupepaghura na Kunuu. Ñanyi wa kwiruke ngeshi ha kupakere thinga hodiyo?" Caa, mwanange ghomungaghu. Mbadi na kwiruka. Owe ne kuni pakera thinga thiwana. Ame kushamberera mukukara nomwanange ghomuwa yira yowe.

##
Mathikuthiku gho kurandako kushure Muk. Nelao gha ka wa hongire yokuhatera kudimba dyokambumburu kokuthenya. Hahongwa ha tukukire. Hayi yuva kuradiyo yo kuhatera koyi yikorwa, ene mbadiko yu gha yi wa tongwera ku maghumbo ghawo. " Kupi dina shwaghereranga?" ghepure Magano. " Ngepi edi gho kudiwana?" ghepurire Hidipo. Muk. Nelao gha tjwathanithire eshi HIV ne dina dyo kambumburu. Ngeshi munu no kambumburu ko HIV gha di mumanyinga ghendi aye shime kumoneka ndjewandjewa. "Atwe kughamba eshi ha di no AIDS ngeshi ghana tanga keho kukorwa.

##
Muk. Nelao gha tjwathanithire mandhira ghamweya gho kukona kuka kavura kambumburu ko HIV. " Ngeshi munu ghumweya ghadi no dihamba dyo HIV noAIDS kukona twe kukavura kambumburu ka ngeshi ghatu kuwanekera no manyinga ghawo. Norofotji temba ghu kuyakaghure kurughanitha kavemba endi thiputjitho thomayegho. " Ngeshi tuna shana kukutuyura ku matwi twa kona kurughanitha tuvemba nomathonga ghoku kushuka. " Gha tjwathanithire eshi ngepi gho kukushukitha tuvemba no mathonga. " Ngeshi ghatu kuremeka twa thinda no kupita manyinga twa kona kwitha mukuru no gha kenithe otho thitombo. Twa kona kuthidhinga otho thitombo mukuthi kongora," dyo ghawa tongwere.

##
Gho gha wa neghedhire thiperende tho girafiki. " Ogho ne gho mandhira gho kupira kukavura kambumburu ko HIV, " gha wa tongwere. " Owe mbadi wa kuwana kambumburu ko HIV pa kurughanitha kandhugho koku kughamwenena, endi kukutambaghura moku kuyoghera. Kukundhondhera, kukuncumita endi kukumorora munyara no munu yu gha kara no dihamba dyo HIV noAIDS ne mbadi wa kukavura. Thiwana vene napo mu kurughanitha makopi no mapuraghuti pofotji no munu oyu gha kara no dihamba dyo HIV noAIDS. Mbadi wa kukona ghu di wane kwa munu oyu ghana kukohora endi kuyathimitha. Shime karo, mbadi wa kukona kudiwana we pakukuhuma tumwe endi kehe thino thimbumburu thokuhuma, yina endi mahaghu.

##
"Yinye gho kukona ghu tende ngeshi ghuna di wana di dihamba?" ghepurire Magano. " Ghuhunga, wa kona kukukongora ghothinda no kudya yidya yoyingi yondjewandjewa. Mukenge ku thiperende tho yidya, " gha ghambire. " Yidye sho gha vuruke eshi yidya munye yoyiwa kukoye?" ghepurire.

##
Apa ghaka kumine Hilifa kudighumbo ghaka tongwere nyina eyi ghaka kuhongire kushure odyo diyuwa. " Muk. Nelao ghana katuhonga yo kuhatera kudihamba dyo HIV noAIDS no ngepi edi gho kupakera thinga munu ghotjitju. Magano naHidipo ñanyi ha ni ghamwene no yirughana yopadighumbo gho tu rughane pofotji yirughana yokudighumbo, " gha tongwere nyina.

##
Pathitenguko dyodyo diyuwa Magano gheyire no gha ghamwene Hilifa kuveta meyu. Hidipo gha mu ghamwene mu katja yikunyi. Munyimadhopo gho ha hungumanine no ha rughanine yirughana yawo yo kudighumbo mumumbudye ghothitondo thomurwa.

##
Muk. Nelao gha tongwere haka ma paraghumbo wa Hilifa eshi aye ne yodiye ghana pakeranga thinga nyina. Hakuruperithire eshi ñanyi ha mu ghamwenange. Kehe runguro haka maparaghumbo ho kukutjakatjaka ngaha wa reteranga yidya yoyighenyu no hadye. Hilifa kehe pano ngana wa panga rwidhi romuthikwinino.

##
Mudiyuwa dyokuhurera dyoshure muthinema Hilifa gha shambererire thikuma. Gha tjirire kudighumbo gha kaneghedhe nyina yitundamo yendi yo kushure. Gha tjirire muditete witha, ".Nawe.Nawe. Mone kuyitundamo yange yoshure. Na wana ma 'A', 'A', no ma 'A' ghomengi." Hilifa ghaka wanine nyina ne ghana rara paghudidi. "Nawe!" ghe thire. "Nawe! Pinduke" Ene mbadi gha pindukire.

##
Hilifa gho gha tjirire kwawa kamaparaghumbo. " Nawe wange. Nawe wange. Mbadi ghana kupinduka," gha dirire. Haka maparaghumbo ha yendire kudighumbo naHilifa gho ha kawani mukanyokwetu Ndapanda mughudidi wendi. " Ghana fu, Hilifa" ha ghambire nokuguva.

##
Kapupi kamanana mbudhi dhakutapathanine eshi mukanyokwetu Ndapanda ne ghana piripo. Mu dighumbo mwana yarire haka diko, haka maparaghumbo nawashere. Hana rapere nyina Hilifa no kwimba membo. Awo ha ghambire yinu yoyiheya yoyiwa eyi nga tendanga mbuyama yu.

##
Ngumweno Muzaa gha terekere hagenda waheya. Mwedya Hilifa Kave gha tongwere Hilifa eshi hana sha haku mu shimbe haku muhuthe ku Oshakati munyima dhoyifa. Nyakudyendi ghomukafumu gha mu thimwetwedhire edi nga karanga nyina oku shime mukudhana.

##
Payifa Hilifa gha yendire kughutho mungirishe no gha tongwere hanu waheya yokuhatera kwa nyina. " Nawe ne ghani hakire no ghani pakere thinga thiwana. Gha ni togwere eshi na kona kukuhonga thikuma podigho eshi na kawane yirughana mwene. Aye gha shanine eshi ni shamberere. Ame ñanyi mboni kuhonge thikuma nokurughana thikuma podigho eshi naku mu shambererithe.

##
Munyima dhoyifa mwedyendi Kave na ngumwenyendi Muzaa ha ghamwene Hilifa gha rongerere yinu yendi yo kushimba kuOshakati. " Kunuu ghadi no dirura dyokuwana mushere wendi ghomupya," ha mu tongwere. " Ñanyi twaka kupakere thinga nowe mwanetu ghokukwerekera ghomungaghu." Hilifa gha tapire dirumeritho dyokuhurera kudighumbo dyagho no ghaka dhinine nawo muthihaghuto.

##
* License: [CC-BY-NC-SA]
* Text: Kandume Ruusa, Sennobia-Charon Katjiuongua, Eliaser Nghitewa
* Illustration: Jamanovandu Urike
* Translation: Maria M. Dikuua
* Language: en
