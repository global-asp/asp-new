# Diyuwa edi na shwaghire kudighumbo ni yende muñurumbara

##
Kumbighana ghemanine mumukunda wetu noghakarire nohanu hohengi awa hadhinekire. Pamuve pakarire murongero dhodhingi thikuma dhokudhineka. Hadhineki hakuyererire ghutoya mena kukutha ku hana kuyenda makumbi ghagho.

##
"Ñurumbara! ñurumbara! Kuna kuyenda kuditokera!" Na yuvire mudhineki ghana kukuyerera. Oya ne yokumbi nashana kutjaghera.

##
Kumbi ghomuñurumbara ghashanine kuyara, ene hengi hanu awa ha kuthindadhekire ha dhine. Hamwe haturire murongero dhawo mwishi dhokumbi. Hamwe haturire dhawo pawiru dhokumbi.

##
Hadhini ghohapya ha shimbire tukarata twawo ghushana kokuhungumana mukumbi oyu ghakarire hanu ghohengi. Hambuyama awa ha karire nohanuke awa turire kudyango dyodiwa muruyendo ru rorure.

##
Nakuthinenekire kumbadi dhodikende. Munu oyu gha hungumanine pepi nange ghafungaterire thipapero thothinamahako nongcamu. Aye ghavatire yisandari yokukurupara, baki ghokudjovoka no ghamonekire woma.

##
Na nokere panunda dhokumbi no na ghayarire shi kuna kuthiya mukunda wange, dyango edi na kurera. Ame pakuyenda kuñurumbara.

##
Yokudhinadheka nayo yapwire nohadhini wahe ghahungumanine. Hakakughuritha shime hengenenine mukumbi ha ghurithe yinu yagho kwawadhini. Kehe yu ghaghambire ghukuyerera yinu eyi ha karire nayo yo kughuritha. Mañando gha ghaniyuvekere yira ghodisheve.

##
Hadhini hohapu ha ghurire yinwa, oku hamwe haghurire yindjakaghura yoyimbiru no ha tangire kundjakura. Awa ha pirire masherenyi, kenge yira me, kwa rorere vene.

##
Yipepa yi yayipire kumuyoyo ghokumbi, thineghedhitho eshi kuna kwimana. Mudhineki gha harukere haghurithi ha tundemo.

##
Haghurithi ha kuthindadhekire mundhira dhawo dhokushwagha mukumbi. Hamwe ha tapire tjindji kwakaruyendo. Hamwe hayerekire kughuritha ro kuhurerera yinu yoyingi.

##
Apa ghatundire kumbi po kwimekera, na no kere panunda dhodikende. nayedhekerire eshi mbona huka karo kumukunda wange.

##
Apa twa twarire no ruyendo rwetu kughutho, mwishi dhokumbi mwa tangire kuyenya thikuma. Na ferere meho ghange ghughayara shi pamwe ñanyi ni rare.

##
Ene maghano ghange gha hukire kudighumbo. Nawe mboghana kara mumakungero mwene ndi? Tudimba twange mbotuna wana masherenyi ndi? Minange ghomungaghu mboghana vuruka kuvetera yitondo ndi?

##
Mundhira, na kwatire dina dyodyango oku gha tungire mwedyange muñurumbara dhodhikuru. Shime na di vuradhokire opa na rarire.

##
Munyima dhomaviri kwoko nomanne, nayakumukire ghukuyerera no kwitha hadhini awa ha yendire kumukunda wange. Natjombore ndjato dhange no na reghire ni shwaghe mukumbi.

##
Kumbi ghokuhuka ghayarire wangu-wangu. Tamba hemane ghahuke kudiva. Thomudyo thikuma kwange kenge pano, thakarire thokutanga kushana ndhugho dhamwedyange.

##
* License: [CC-BY]
* Text: Lesley Koyi, Ursula Nafula
* Illustration: Brian Wambi
* Translation: Maria M Dikuua
* Language: mhw
