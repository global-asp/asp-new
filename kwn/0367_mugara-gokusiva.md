# Mugara gokusiva

##
Ngesi kuna kara Mapeu ntani Rico kuna kuza kodoropa kumwe nozina. Age kwa hara kuza kodoropa. Doropa kuhafesa! Kwa kara mo yininke yoyinzi kutara.

##
Rico kwa kwaterere unene kuwoko kozina. Nombunga dononzi dovantu kuna kupita.

##
Kuna kara po mavega gana kurandesa yininke va ruganesa vantu komawoko.

##
Nombahe dononunu kwa di honga mositji. Varugongoro nomakangara kwa yi ruganesa kon odarate nonombare doruvara. Maurenga va ruganesa kositemba sompo.

##
Makura yipo ga si zuvhire. Ngovera zontovara zorusumo ‘Hompa gEfumano’. Age kwa hagekere kupurakena. Kupiko zina kutundilira? Kuna kuzuvhika ngwendi muntu ana kusiva yinote yene-yene yorusumo ‘Hompa gEhafo’.

##
"Kapi na zuvha rumwe muntu a sivi uwaawa ngesi, " yimo ga gazarere pwamwene.

##
Yipo ga gendere mokatji kovantu. Makura yipo ga mu mwene! Mugara. Mwenya ezwi lyokusiva. Vantu kuna kutura yimaliva yoyitenda mondorohwa zina kara komeho zomugara.
Nye... po yi li yina lilimbi...

##
Mugara gokusiva kapi ana kutara vantu. Age kuna kutara koyimaliva. Kapi ana kutara kwankenye sininke. Age kuna kupapara yimaliva yoyitenda mondorohwa nokuyitura melimba lyendi.

##
Rico ta tara mugara gokusiva, "Mpamwe kwa twika ga twika."
Rico kapi ga mona rumwe muntu gokutwika. Ta zuvhu woma.
Ta kwata nononkondo koroko zozina nokupura nakauke, "Nane, ogo mugara kwa twika?"

##
Awo tava kwata kuwoko kwendi, "Yimo, kwa twika."
"Tara age kuna kara nompango zonzera. Sinzi sovantu wokutwika kusimba mpango zonzera. Age kuruganesa mpango ezi a papaterese ko makero noyizonagwisa yongandi."

##
"Nye ngapi ana wiza kodoropa? Ngapi omu ana gendi movantu wovanzi ngesi?" Rico ana kupura ngoso.

##
Ozina tava mu tantere, "Mpamwe ga kara nomuntu ogu a mu pitisire nzira. Muntu ogo ose kumutumbura asi mulikidinzira."

##
Awo kwa gendere va ze kevega lyoyikorama. Noramba dongendasano tadi lisinti ukwiliva, matuwa taga sikama ntani vagendi porupadi tava taguruka sitaura.

##
"Tara koramba zoukwiliva. Nsene zina kara ukwiliva ose kumona asi pana kara epopero mokutaguruka sitaura. Moyirongo yimwe kukara mo muhagaro gokukumba, " ozina vana kumutantera. "Nsene muntu gokutwika a zuvha muhagaro gokukumba ta diva asi pana kara epopero mokutaguruka sitaura."

##
Tava hingire pongwena zoukwiliva zevega lyoyikorama nokutara vantu vana kugenda va ya va pite.
"Vantu vamwe wokutwika kwa kara nonombwa dokuvapitisira. Nombwa odo kwa di ronga di pitisire mwenyazo. Nye, nombwa odo ndiro unene. MoNamibia nonsesu unene nombwa dokupitisira da kara mo."

##
"Kapi ta vhuru kutara tivhi," Rico ana kuuyunga ngoso.
"Age kuzuvha tivhi noradio, " Ozina vaRico vana kumutantera. "Vantu wokutwika kwa hwa kuzuvha nawa yininke kupitakana vantu ava ava mono."

##
"Nye kapi a vhuru kuresa nobuke ndi nosaitunga," Rico ana kuuyunga ngoso.
"Po di li nobuke va tjangera vantu wokutwika montjangeso zoBreili. Mevega lyononkango va nduruka moyinka amo kwa karamo yindjomo-ndjomo eyi va rugana nondanda. Ngwendi nomoradiworokeso."

##
"Ngapi na resa nsene kapi a mono?"
"Age kuresa nononyara dendi. Age kupapatera nononyara dendi yindjomo-ndjomo, ngwendi moomu o mono nondanda nomeho goge."

##
Rico ana tetuka sili unene mokugazara asi vantu ava va twika nawo kurugana yininke yankenye ezuva; yininke ngamoomu kugenda modoropa, ngamoomu kusiva nonsumo, ngamoomu kuresa.

##
Ozina tava mu tantere, "Elisigo tupu lya kara pokatji koge nomuntu gokutwika lyeeli tupu asi ove kumona ano muntu gokutwika kapi a mono."
"Ame kumona, nye kapi ani vhuru kusiva uwaawa ngwendi gogwina mugara gokutwika," Rico ta menyuna.

##
* License: CC BY-NC-SA
* Text: Magda Swartz
* Illustration: Petrus Amuthenu
* Translation: Karl Nairenge
* Language: kwn
