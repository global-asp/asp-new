# Nonsigwe nado kwa hepa eharo

##
Nkenye ngurangura Hilifa nga livinduka kupinduka a wapaikire ozina mulihako. Awo kuna vere unene mazuva gana tundu ko ntani Hilifa kuna kulirongesa kupakera mbili ozina namwene. Apa va verere unene ozina nga hwameke mundiro a genyeke mema a ninkire ozina te. Nga ninkire ozina te nokuterekera ozina yisima va lye mulihako. Poyiruwo yimwe ozina kwa kere nonkondo mwato makura nokuvhura si kulya. Hilifa kwa kere nosinka kozina. Oguhwe va dogoroka nomvhura mbali da ka pita po, makura ngesi ozina kwa verere unene. Kwa nunupire unene, ngwendi oguhwe.

##
Ezuva limwe ngurangura yipo ga pulire ozina, "Nane yisinke yina lilimbi? Ezuvake ngo mu kara ko nawa? Kapi hena muna kutereka. Kapi omu rugana mepya ndi mu zerese embo. Kapi omu rongikidire nge sipako sange somuzuhwa, ndi mu kuhwe mudwaro gwange gosure." "Hilifa munwange, ove nomvhura ntane tupu ntani ove kupakera nge mbili." Awo kwa tere mumatigona awo vana tetuka eyi nava mu tantera. Na yi kwata egano? "Ame kuna kuvera unene. Wa zuvha koradio uvera ou ava tumbura asi AIDS. Ame kuna kara nouvera owo," yimo va mu tanterere. Hilifa kwa mwenene nominute dongandi. "Ngoso kuna kutanta asi none ngomu fa ngwendi Otate?" "Kwato uhaku woAIDS."

##
Hilifa kwa gendere a ze kosure oku ta gazara. Kapi ga vhulire kuhamena monzogera ndi momaudano kumwe novakwawo apa va gendere. "Yisinke yina lilimbi?" yimo va mu pulire. Nye Hilifa kapi ga limbwilire, nonkango dozina kwa hagarere momatwi gendi, "Kwato uhaku. Kwato uhaku." Ngapi omu na lipakera mbili mwene nsene ozina va fa, yimo ga kere sinka/ga lipulire. Kupi ko nga kara? Kupi ko nga gwana yimaliva yonondya?

##
Hilifa kwa hingilire pombanga zendi. Age kwa temwinine nonyara zendi madidiliko gonohukinzwi, "Kwato uhaku. Kwato uhaku." "Hilifa? Hilifa, to purakene?" Hilifa yipo ga kankukire. Mugolikadi Nelao kwa sikeme komeho zendi. "Sikama Hilifa! Ngapi lina kara epuro lyange?" Hilifa kwa nyongamene a litare konompadi. "Pevhu kapi no gwana po elimbururo!" yimo ga mu tanterere. "Magano, tantera Hilifa elimbururo." Hilifa kwa lizuvhire nomuga, Mugolikadi Nelao kapi ga mu karukira pwanare.

##
Ngurangura ozo Hilifa kwa pitire mo noudigu. Popause age kwa hingilire monkondwarongero. "Ezimo lyange kuna kukora," yimo ga kumbagerere vakwawo. Nye kapisi kwa kere yimpepa yoyinene, nye kwa lizuvhire ta vere, nye magazaro gendi gosinka kwa kere taga zogerere momutwe ngwendi nonyiki dougara. Mugolikadi Nelao kwa mu tere age ana mwena. Age kwa mu pulire asi yinke ya lilimbire. "Nayimwesi," yimo ga limbwilire. Matwi gendi ga zuvhire eroroko nosinka momumati ogu. Meho gendi ga mwene woma ou ga kondjesere nononkondo kuhoreka.

##
Apa ga here Hilifa kurugana muvaru gwendi nonomora kwa vataukire momutwe gwendi. Kapi ga vhulire kudisikameka siruwo sokugwaneka yipo a di varure. Nakaruvali si yipo ga hagekere. Mevega lyeyi yipo ga gazarere ozina. Nonyara dendi yipo da tamekere kufaneka magano gendi. Age kwa fanekere ozina vana rara pombete zawo. Age kwa lifanekere mwene age ana sikama pepi nombira zozina. "Vatareli womuvaru, kuna kumuhundira mu pongaike nobuke nadinye," yimo ga uyungire Mugolikadi Nelao.

##
Mugolikadi Nelao kwa tere koyifanaika yaHilifa. Apa va pwege vanona va ze komambo yipo ga zigidire, "Wiza oku Hilifa. Ame kuna hara kuuyunga nove." "Yisinke yina lilimbi?" yimo ga mu pulire nawa. "Onane tava vere. Awo kava tanterere nge asi vana kara no-AIDS. Na va fa?" "Kapi nina diva Hilifa, nye tava vere unene nsene no-AIDS vana kara. Kwato uhaku." Hena nonkango odo, "Kwato uhaku. Kwato uhaku." Hilifa yipo ga tamekere kulira. "Zende kembo Hilifa," yimo ga uyungire. "Nani wiza niya dingure onyoko."

##
Hilifa yipo ga zire kembo ta ka gwana ozina kuna kuwapaika muzuhwa. "Neina nina kuterekere, Hilifa, nye ngesi nina roroka unene. Pakera mbili sikunino soyikwehidi nokugusa mo yidamate yimwe o tware kositora. Awo nava ka yi tu randesera." Konyima zomuzuhwa Hilifa yipo ga zire mosikunino soyikwehidi. Age kwa tere komaruvara goyikwehidi gokumoneka unene, ugeha wokumoneka unene woyidamate nonondungu, makunde gomare gosikwiliva ntani ehidi lyosikwilivasovagani, yihako yosikwiliva yakawandja ntani epungu lyere lyoungorodo. Age kwa tekerere sikunino ntani yipo ga nyangerere nsako zokuzura madamate gomageha gokupya a tware kositora. "Yisinke ngayi horokera sikunino sawo nsene ozina va fa?" yimo ga lipulire.

##
Mugolikadi Nelao kwa ya sikire age Hilifa ntani ana kutunda po. Age kwa kere siruwo sosire a zogere nozina vaHilifa. Age kwa pulire ozina vaHilifa, "Nane Ndapanda, one kunwa nomutji do-AIDS?" "Konyima zonomfa damugara gwange ame kwa kere nomuga kuza kwandokotora," yimo ga tanterere Mugolikadi Nelao. "Ame kwa kere nina huguvara asi kapi na kagura. Apa na verere ni ze kwandokotora yipo ga ka tanterere nge asi na hulilire. Asi nomutji kapi tadi vatere nge." Mugolikadi Nelao kwa tanterere Onane Ndapanda asi yisinke yokurugana mokuvatera Hilifa.

##
Apa ga ka tengwire kembo Hilifa yipo va mu pulire ozina, "Hilifa munwange. Nina hara tu ka gende po. No vatera nge?" Hilifa yipo ga kwete kuwoko kozina ntani nawo yipo va zegamenene kwendi. Awo kwa gendere va vyuke oku da kara nomusu dononde. Awo yipo va mu pulire, "To diworoka omu ngomu sangere apa mbara kumwe nasipwa soge Kunuu? Ove kwa sangerere mbara mositji makura yiyo za patamenene komega. Oguho kwa va zenye mega moku zi ku turwira."

##
"Tara, sipeke sosina. Zende o ka nyange ko nompeke tu piture kembo." Age Hilifa kuna kunyanga nompeke, yipo va uyungire, "To diworoka asi ove simpe o munona ove kwa lire nompeke nokumina nontanga dado. Ure wosivike kapi wa likwefe!" "Yimo, ezimo lyange kwa korere unene," ga diworokere Hilifa oku ta zoro.

##
Apa va ya sikire membo ozina vaHilifa vana roroka unene. Hilifa yipo ga ninkilire ozina te. Onane Ndapanda yipo va gusire sipakote sosinunu monda zombete zawo. "Hilifa, esi soge. Mosipakote esi kwa kara mo yininke eyi ngayi kuvatera kudiworoka oku wa tunda."

##
Yipo va pwagesere simwe-nasimwe yidiworokesa mosipakote. "Eli efano lyoguho awo kuna kukwaterere. Ove kwa kere munwendi gombeli. Efano eli papa na ku twere o ka mone onyokokuru, awo kwa hefe unene. Eli ezego lyautatu wa zumbanesa. To diworoka omu wa lilire ntani yipo na ku tumbwidilire asi gomanzi ngaga mena. Ezi nsiporo zokupandekesa sikoverero oguho va zi pere nge apa twa gwanesere mvhura zimwe mononkwara."

##
Hilifa kwa kwaterere sipakote nokutameka kulira. Ozina kwa mu kwaterere awo vana mu lihedesere makura yipo va kanderere, "Hompa ngano a ku popere nokukuninka o kare mepopero." Awo kwa mu kwaterere apa va uyungire. "Hilifa, munwange. Ono diva asi ame kuna kuvera unene, ntani ntaantani tupu ni ka gwane oguho. Kapi nina hara asi o guve. Diworoka asi ngapi va ku here unene oguho."

##
Ozina kwa twikilire kuuyunga, "Hekuroge Kave gokOshakati kututumina yimaliva nsene ta vhuru. Age kwa tantera nge asi nga ku pakera mbili. Nayi uyunga nendi. Ngo za kosure kumwe naKunuu munwendi. Age moHarade 4 ngwendi nyove. Ngava ku pakera mbili." "Hekurwage Kave noNgumweyi zange Muzaa na va hara," yimo ga uyungire Hilifa. "Ame hena kwa hara kudana naKunuu. Ngo kara nawa nsene va ku pakera mbili?" "Hawe munwange. Kapi ngani veruka. Ove kupakera nge namwa mbili. Ame kulizuvha ruhafo kukara namunwange gomuwa ngesi."

##
Ezuva lyokukwama ko kosure Mugolikadi Nelao kwa va rongere yokuhamena HIV no-AIDS. Vanona kwa monekere vana tjira. Awo va zuvha uvera ou koradio, nye kwato ogu ga u uyungire momambo. "Kupi ko au tundilire ou uvera?" yimo ga pulire Magano. "Ngapi omu atu u gwana?" yimo ga pulire Hidipo. Mugolikadi Nelao kwa singwenene asi HIV yilyo edina lyokambumburu. Nsene muntu ana kara nokambumburu ko-HIV mohonde zendi age simpe ta moneka asi mukanguke. "Ose kuuyunga asi ana kara noAIDS nsene ta vere."

##
Mugolikadi Nelao kwa singwenene nonkedi dimwe omu atu vhuru kukagura HIV. "Nsene muntu kwa kara noHIV ndi AIDS kuvhura tu gwane AIDS mohonde zendi. Narumwesi tu litambagure yikavemba ndi yiliputjiso mazego. Nsene tuna hara va tu tjiure matwi getu twa hepa kuruganesa yikavemba nononsonga da dira kukara nonokime." "Nsene tu liremeka nyamwetu ntani honde kuna kupita twa hepa kuhundira mukurona a kuhwe sironda. Twa hepa kukudumika sironda yipo tu si popere," yimo ga va tanterere.

##
Makura yipo ga va likidire ekarata. "Apa kuna kara po nonkedi nadinye omu no dira kukagura HIV," yimo ga va tanterere. "Kapi to gwana HIV pokuruganesa kasaise, ndi kuruganesa nzugo zokulikuhwira nomuntu goHIV ndi AIDS. Kulidingira ndi kulimorora nomuntu go-HIV ndi AIDS nayo nawa tupu nokugwana si HIV ndi AIDS. Nawa tupu kuruganesa nonkinda nomarupasa gamwe nomuntu ga kara noHIV ndi AIDS. Ntani kapi to zi gwana komuntu ana kukohora ndi ana kupemba. Ntani hena kapi to zi gwana konomwe ndi koyimbumburu yopeke yokuhuma ngamoomu yina ndi mansiva."

##
"Yisinke no rugana nsene ono kara nazo?" yimo ga pulire Magano. "Ya, wa hepa kulipakera mbili nyamoge nokulya nondya dononzi dokukanguka. Tara kokakarata ketu konondya," yimo ga limbwilire murongi. "Yilye ana kudiworoka asi nondya musinke da mu wapera?" yimo ga pulire.

##
Apa ga ka sikire kembo Hilifa yipo ga ka tanterere ozina eyi ga ka lirongere kosure ezuva olyo. "Mugolikadi Nelao kuna tu tantere yokuhamena HIV no-AIDS ntani ngapi mokupakera mbili muntu ogu ana kuvera. Magano naHidipo nava vatera nge noyirugana yange yankenye ezuva ntani hena ose natu rugana kumwe yiruganenambo yetu yosure," yimo ga tanterere ozina.

##
Sitenguko oso Magano ga wizire makura yiyo ga vaterere Hilifa ku ka vheta mema. Haindongo kwa mu vaterere kutjava yitare. Makura yipo va hingilire va rugane kumwe yiruganenambo yawo yosure mositji souwongo.

##
Mugolikadi Nelao kwa tanterere vamusinda vaHilifa asi age nga fire sinka ozina. Awo va tumbwidire asi ngava mu vatera. Nkenye ngurova musinda gwapeke nga wiza nonondya dokugenya va ya lye. Hilifa nkenye apa nga va pe yikwehidi yongandi yokutunda mosikunino.

##
Ezuva lyokuhulilira lyosinano sosure Hilifa kwa hefe unene. Age kwa dukire a ze kembo a ka likide ozina nzapo zendi. Age kwa dukire a hwilire morugumbo rwembo oku ta zigire, "Nane. Nane. Tareni nzapo zange. Ame kwa gwana ‘A', ‘A', ntani no-‘A'dononzi." Hilifa kwa ya gwene ozina vana rara pombete. "Nane!" yimo ga zigidire. "Nane! Pindukeni!" Awo kapi va pindukire.

##
Hilifa kwa dukire a ze kovasinda. "Onane. Onane. Kapi vana kupinduka," age kuna kulira. Vasinda kwa zire kembo naHilifa noku ka gwana Onane Ndapanda mombete. "Vana dogoroka, Hilifa," yimo va uyungire neguwo.

##
Usimbu yipo za lihanene mbudi asi Onane Ndapanda vana dogoroka. Embo kwa zulire ekoro, vasinda novaholi. Awo kwa kanderere nokudimbira ozina vaHilifa. Awo kwa uyungire yokuhamena yininke nayinye yoyiwa eyi va divire yoku va hamena.

##
Ongumweyi Muzaa kwa terekerere vagenda navenye. Hekurwange Kave kwa tanterere Hilifa asi ngava mu tengwida kOshakati konyima zehoreko. Ozinakuru wovagara kwa mu sansekerere masanseko gokuhamena ozina apa va kere awo simpe mukadonagona.

##
Pehoreko Hilifa kwa zire komeho mongereka nokutantera vantu navenye yokuhamena ozina. "Onane kwa here nge ntani ngava pakere nge mbili unene. Awo kwa tanterere nge ni lironge unene yipo ngani gwane yirugana yoyiwa. Awo kwa here asi ngani hafe. Ngani lironga unene nokurugana unene yipo ngani va hafese."

##
Konyima zehoreko Hekurwange Kave noNgumweyi Muzaa yipo va vaterere Hilifa a rongere yininke yendi ayi piture kOshakati. "Kunuu ana hafere kugwana mukwawo gomupe," yimo va mu tanterere. "Ngatu ku pakera mbili ngwendi munwetu gokureta nyamwetu." Hilifa yipo ga rekerere embo nokuronda kumwe nawo motekisi.

##
* License: CC BY-NC-SA
* Text: Kandume Ruusa, Sennobia-Charon Katjiuongua, Eliaser Nghitewa
* Illustration: Jamanovandu Urike
* Language: kwn
