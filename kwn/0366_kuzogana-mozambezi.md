# Kuzogana moZambezi

##
Nohonga dezuva kwa vetere unene moSondaha kositenguko. Vakadonagona wopoLusese kwa ya pongere monda zositji soUkuzu wounene moCaprivi.

##
Ezogerero lyomazwi gawo goruha kwazuvhikire momukunda nagunye. Awo kwa zigidire vakwawo zawo. "Nakumwu, Ame kuna kukundindira." "Genderera ko, Chaze." "Silume! Wiza mukwetu!"

##
Maria ta vema-vema apapare Ntwala. Ntwala yige ava twara va ka zogane nkenye Sondaha. "Ntwala! Ntwalee! Ntwalaaa! Ntwaloo!" yimo ga zigilire.

##
Ntwala yipo ga zigilire kesinyakwina lyomukunda, "Nyame ogu, nyone nina kundindira." Vakadona navenye tava mudukire va ka mugwane.

##
"Namuvenye muna liwayilire mo ka zoga neina?" Yimo ga va pulire Ntwala. "Nhi," yimo va gogomokere kulimburura noruhafo oku tava vatauka.

##
Monzira zawo zokuza komukuro Ntwala kwa va simwitilire masanseko. "Tu simwitira ko apa rwa kere ruhanzo pomukunda gwetu," Yimo va pulire. "Tu simwitira ko kuhamena Mbanze neNgwanza."

##
Konontere domukuro kwa kere ko emukurutji lyoUwongo. Vakadona kwa kwa kwa horowerere Ntwala ewongo lyenene.

##
"Ame nina gwana lyenene po," yimo ga zigilire Joy. Yipo ga geve ewongo kwaNtwala.

##
"Namuvenye gwireni mo mu ka zogane," yimo ga tanterere vakadona Ntwala. Navenye yipo va vataukilire mo, awo kwalikumwidire mo ku zuvha utenda womema gomomukuro gwaZambezi.

##
Ntwala kwa sikeme kononkenkera domukuro. Age kwa tere nokunomena vangandu. Age kwa tere vakadona wovakondi mo tava rumbasana mokuzoga ntani mo ku divira. Age kwa mwene hena vakadonagona tava lirafagwire mema ntani kulironga kuzoga.

##
"Siruwo somarumbasano," yimo ga zigilire sikando sokuhulilira. "Sikameni momukweyo." Yipo ga gusire ewongo lyenene po a lizugumine ure unene momema.

##
"Zimwe, mbali, ntatu. ZENDENI. Yimo ga zigilire. Vanona tava dukire momema nokuzoga va yuke oku lyakarere ewongo. Ntwala age kwa va tarerere tupu.

##
"Nyame gokuhova!" yimo vazigilire oMaria naChaze posiruwo simwe tupu. "Namuvenye wokuhova," yige Ntwala

##
"Nina hara tu tengwire po hena," yimo ga uyungire Maria. "Nawa tupu!" Yige Chaze. "Kuvhura tupu, Ntwala?" Yimo va pulire vakadona vamwe.

##
"Sikameni hena momukweyo," Yimo ga va tanterere Ntwala. Ta damuna ewongo nokulizugumina hena koure.

##
"Zimwe, mbali, ntatu. ZENDENI!" Yimo ga zigilire. Vanona yipo dukilire momema no ku zoga va yuke oku lyakarerere ewongo. Ntwala age kwa va tarerere tupu.

##
"Nyame gokuhova!" Yimo ga zigilire Chaze. Maria yipo ga hagekere kuzoga. "Chaze nyove mufundi," yige Ntwala. "Ono rugana nawa, Chaze. Tu zeni ko nye kembo ngesi."

##
Vanona kwa gendere naNtwala va ze kembo. "Tu simwitira ko esanseko, Ntwala," yimo va pulire. Awo kwa haferere kupurakena komasanseko gendi.

##
Maria yipo ga yombere Chaze kumwe nokumuzundwira pevhu. Chaze yipo ga tamekere kulira. "Onane vaChaze tava ka kutoona," yimo ga tanterere Joy, Maria.

##
"Maria morwa sinke on toonene Chaze?" Yimo ga pulire Ntwala. "Morwa yeeyi ana fundu marumbasano gokuzoga. Eyi kapi ta yi vhuru kukara ngoso," yige Maria.

##
Ntwala yipo ga tanterere vakadona navenye vayingire kulikundurukida. "Mukuronasure yisinke ka tu tanterere?" Yimo ga pulire. "Yidona kurwanangana. Vantu ava ava rwana ka hepa kuva pa matengekero," yimo ga uyungire Nakumwu.

##
"Maria gava mbili," yimo ga uyungire Namasiku. "Chaze nage amu zuvhise kukora," yimo gauyungire Joy. "Hawe, epuko lyenene mokulizuvhisa nyamweni nanyamweni," yige Ntwala.

##
Ntwala kwa uyungire asi, "Ame kuna kugazara asi Maria kapisi nga wize ko kokuzogana Sondaha ozo zina ku kwama ko." Maria kwalilire sili mahodi gomanzi. "Ame... Ame... Gusirange po Chaze. Gusirange po kweyi nina kutoona. Kapi ngani toona hena muntu nkenye," yimo ga geve mbili.

##
"Nina ku gusire po," yige Chaze kumwe nokulidingira mawoko gendi Maria. "Name naMaria ta tu zi kumwe kembo," yimo ga ga uyungire Ntwala a tantere Chaze. "Maria ga hepa ku ka gava mbili konane woge nako."

##
Maria kwa ka tanterere onane vaChaze, "Ame kuna toona Chaze morwa yeeyi ana fundu marumbasano gokuzoga. Gusireninge po. Chaze mugoli zange, yidona unene kumutoona."

##
Mugolikadi Sibungo kwapurakenene Maria. "Olyo epuko Maria, yidona unene kutoona vantu. Mpandu unene kweyi ono gava mbili kwange. Nina kugusire po." Mugolikadi Sibungo yipo ga tanterere Ntwala asi, "Ove mpitisili gomuwa."

##
Mugolikadi Sibungo kwa uyungisire vanona navenye. "Ntwala yipo ga gazarere sitengekeso sosiwa saMaria. Age kwa toonene Chaze morwa kwazumbanesere marumbasano. Ngesi kapi ngalihamesera mo hena.

##
"Nye nane," Chaze ta menyuna, "Kapi nina hara Maria nga kare kembo Sondaha ozo zina kuwiza. Nina hara hena ngani ya rumbasane nendi kuzoga sivike oso sina kuwiza.

##
* License: CC BY-NC-SA
* Text: Imelda Lyamine, Albius Chunga Mulisa, Maria Simasiku, Florence Habayemi Shitaa
* Illustration: Kleopas Jambeinge
* Translation: Valentin Mpasi
* Language: kwn
