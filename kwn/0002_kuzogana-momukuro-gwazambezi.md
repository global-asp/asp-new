# Kuzogana moMukuro gwaZambezi

##
Kwa kere ezuva tali moneka unene Sondaha kositenguko. Vakadona wovanona moLusese kwa kere tava pongo monda zonomutayi dositji sosinene Musikili moCaprivi.

##
Mukumo goruhafo romazwi gawo kwa gu zuvhire mondandango nazinye. Awo kwa zigidire vakwaawo. "Nakamwu, ame kuna kukundindira." "Genderera, Chaze." "Silume! Wiza!"

##
Maria kwa tara-tarere Ntwala. Ntwala ngava twara nkenye Sondaha va ka zogane. "Ntwala! Ntwalee! Ntwalaa! Ntwaloo!" yimo ga zigidire.

##
Ntwala kwa zigilire kesinya kwina lyondandango, "Nyame ogu! Ame nyone nina kundindira." Vakadona navenye kwa dukire va ka mu gwane.

##
"Muna liwapaikire mu ze mu ka zogane neina?" Ntwala ga va pulire ngoso. "Yimo," awo kwa zigilire noruhafo apa va ndjakaikire nokuvatauka kumwe nehafo.

##
Apa va gendere va ze komukuro Ntwala kwa va simwitilire masanseko. "Tu tantera apa ndandango zetu za hanzerere mema," yimo va zigilire. "Tu tantera yokuhamena Mbanze nEngwanza."

##
Pepi nomukuro kwa kere po sitji sosinene soUwongo. Vakadona kwa paparerere Ntwala ewongo lyenene unene.

##
"Ame nina gwana lyenene unene," yimo ga zigilire Joy. Age kwa pere Ntwala ewongo lyendi.

##
"Zendeni makura mu ka zogane," yimo ga tanterere Ntwala vakadona. Navenye kwa dukilire momema, tava litakumine nokuzoragana apa va zuvhire mema gomatenda goMukuro gwaZambezi.

##
Ntwala kwa sikeme konontere domukuro. Age kwa tere vangandu. Age kwa tere vakadona wovakurona awo tava lirombere nokudivira. Age kwa tere vakadona wovanona vana kurafagura mema nokulironga kuzoga.

##
"Ruveze romarumbasano," moruhura yipo ga zigilire. "Sikameni momukweyo." Age kwa damwine ewongo lyenene po unene. Age kwa lizuguminine ure momema moomu tupu ga vhulilire.

##
"Zimwe, mbali, ntatu. ZENDENI!" yimo ga zigilire. Vanona kwa dukilire momema nokuzoga va vyuke kewongo. Ntwala kwa va tere.

##
"Ame gokuhova!" yimo va zigilire kumwe oMaria naChaze. "Namuvenye kuna kara wokuhova," yimo ga zigilire Ntwala.

##
"Ame nina hara kuhamena hena momarumbasano," yimo ga uyungire Maria. "Yimo!" yimo ga uyungire Chaze. "Kuvhura tu hamene mo, Ntwala?" yimo va pulire vakadona wopeke.

##
"Sikameni hena momukweyo," Ntwala yimo ga va tanterere. Age kwa damwine ewongo nokulizugumina koure moomu ga vhulire.

##
"Zimwe, mbali, ntatu. ZENDENI!" yimo ga zigilire. Vanona kwa dukilire momema nokuzogana va vyuke kewongo. Ntwala kwa va tere.

##
"Ame gokuhova!" yimo ga zigilire Chaze. Maria kwa hagekere kuzoga. "Chaze yige mufundi," yimo ga uyungire Ntwala. "Ono rugana nawa Chaze. Ngesi tu zeni nye kembo."

##
Vanona kwa gendere naNtwala va ze kembo. "Ntwala, tu sansekera esanseko," yimo va mu hundilire. Awo kwa hara kupurakena komasanseko gendi.

##
Maria kwa kokavere konyima zaChaze noku mu zundura a gwire pevhu. Chaze yipo ga tamekere kulira. "Ozina vaChaze nava ka ku toona," yimo ga tanterere Joy Maria.

##
"Maria! Morwasinke ono toonene Chaze?" yimo ga pulire Ntwala. "Age kuna fundu marumbasano gokuzoga. Kapi yina hungama," yimo ga uyungire Maria.

##
Ntwala kwa ninkire vakadona navenye va hingire mosikwamusere. "Yisinke ga tu tantera mukuronasure?" yimo ga pulire. "Kulitoona sininke sosidona. Vantu wokurwana va hepa kuvatengeka," yimo ga uyungire Nakamwu.

##
"Maria ga hepa kugava mbili," yimo ga uyungire Namasiku. "Chaze ga hepa nage kumutoona," yimo ga uyungire Joy. "Hawe, yidona kulitoona," yimo ga uyungire Ntwala.

##
Ntwala kwa tente asi, "Omu nina kugazara Maria kapi nga zogana Sondaha zina kuwiza." Maria kwa lilire mahodi gomanzi. "Mbi… mbi… mbili Chaze. Mbili eyi ninka kutoona. Kapi hena ngani toona muntu," age kwa geve mbili.

##
"Nina ku gusire po," yimo ga uyungire Chaze nokulidingira mawoko gendi Maria. "Ame naMaria natu za kumwe nove kembo," yimo ga tanterere Ntwala Chaze. "Maria na ka gava hena mbili konyoko."

##
Maria kwa tanterere ozina vaChaze, "Ame kuna toona Chaze morwa age kuna fundu marumbasano. Mbili. Chaze mukwetu, eyi nina mu toona sininke sosidona."

##
Mugolikadi Sibungo kwa purakenene Maria. "Olyo epuko kali kara Maria, sininke sosidona kutoona vantu. Mpandu eyi ono ya gava mbili kwange. Nina ku gusire po." Mugolikadi Sibungo kwa tanterere Ntwala, "Ove mpitisili gomuwa."

##
Mugolikadi Sibungo kwa uyungisire vanona navenye. "Ntwala kwa gazarere sitengeko sosiwa saMaria. Age kwa toonene Chaze morwa age kwa zumbanesere marumbasano gokuzoga. Ngesi kapi nga vhura kuhamena momarumbasano."

##
"Nye Nane," Chaze kwa menywine, "Ame kapi nina hara asi Maria Sondaha zina kuwiza nga kare membo. Ame nina hara hena tu ka lirombere mokuzoga sivike sina kuwiza!" 

##
* License: CC BY-NC-SA
* Text: Imelda Lyamine, Albius Chunga Mulisa, Maria Simasiku, Florence Habayemi Shitaa
* Illustration: Kleopas Jambeinge
* Language: kwn
