# Nonsigwe nado da hepa eharo

##
Nkenye ngurangura zonene Hilifa ku pinduka a wapayikire o zina mulihako. Awo sinkwa ntaantani tupu kava kere mouvera wounene makura Hilifa ta lirongo nye omu napakera o zina mbili kumwe namwene. Apa vaya verere unene ozi kapi vana kuvhura hena kupinduka age nga hwameke mundiro yipo a genyeke o mema a rungire o zina tee. Ta gava tee kozina noku va wapaikira rumbororo romulihako gwawo. Poyiruwo yimwe o zina kuzumbanesa nonkodo nokuvhura si ku lya. Hilifa tali pura yoyinzi kuhamena o zina. Oguhwe kwa dogorokere nomvhura mbali daka pita ano ngesi ozina nawo kwavera unene. Kwatongamene ngamoomu tupu vakere o guhwe.

##
Ngurngura zimwe kwa pulire o zina, "Udigu musinke muna kara nawo nane? Siruwo ke ngomu lizuvha ko hansa? Kapi muna ku tereka hena kapi muna kuruga mepya ndi nampili ku zere membo. Kapi muna ku rongerera nge sibaki sange soko sure ndi mukuhwe mudwaro gwange gokosure..." "Hilifa munange gomumati ove ntani kogwanesere nomvhura nta-ne yiyo ono ku pakera nge mbili nawa." Tava tara mumatigona noku gazara asi yinke nava mu tantera. Nayi kwata egano ndi? "Ame tani vere unene. Wa zuvha koradio uvera ava tumbura asi AIDS. Owo yiwo uvera nina kara nawo" Tava mu tantere. Hilifa kwa mwenene nominute dononsesu. "Oyo ngoso kuna ku tanta asi none ngomu fa ngwendi otate?" "Kutupu uhaku wo AIDS."

##
Hilifa kwa zire kosure age kuna kugazadara. Kapi gavhulire kuli hamesera monombunga ndi momaudano monzira zendi zoku za kosure novakwawo. "Udigu musinke ono kara nawo?" Tava mu pura va kwawo. Nye Hilifa kapi ga vhulire kulimburura, nonkango dozina kwa kwaku li toona momatwi gendi, "Kutupu uhaku. Kutupu uhaku." Ngapi omu nalipakera mwene mbili nsene nava dogoroka o zina, Kwa kere nomagazaro. Kupi oku nga vhura kukara. Kupi oku nga gwana yimaliva yonondja.

##
Hilifa kwa hingilire po mbanga zendi. Ta kwamesa nyara zendi momumfa go sitji sombanga. "Kutupu uhaku. Kutupu uhaku." Hilifa, nose ono kara ndi?" Hilifa ta tara meguru. Munekuto Nelao Kwasikeme pwendi. "Sikama Hilifa! Ngapi kali kara epuro lyange?" Hilifa ta nyongama a tare nompadi dendi. "Kapi nogwana po elimbururo opo pevhu!" Tali tengwida. "Magano, mu tantera Hilifa elimbururo." Hilifa tali zuvhu nomuga dono nene sili, Munekuto Nelao kapi gamu harukira rumwe unene.

##
Hilifa kwa kondjere noudigu ngura-ngura ozo. Po pause kwa hingilire monkondwarongero. "Mezimo lyange kuna ku kora" ta kumbagere va kwawo zendi. Kapi ya kere yimpempa yoyinene, ga lizuvhire sili asi ta vere, ntani magazaro magazaro kwali dingire momutwe gwendi nonyiki doku handuka. Munekuto Nelao kwamu tere nelimweneneno. Tamupura asi Udigu musinke kau kara po. "Kwato" ta limburura. Momatwi gendi ta dimburura eroroko ntani utjirwe mezwi lyendi. Menho gendi taga mono woma ou ana ku kambadara ku vandeka.

##
Apa Hilifa ga kambadarere kurugana muvaru gwendi nonomora tadi li runga-runga momutwe gwendi. Kapi ga vhulire kudi tura nawa momuzaro adi varure. Taligava mokaruwo tupu kokanunu. Mevega olyo ta gazara nye o zina. Nonyara dendi tadi vareke kutjanga magazaro gendi. Ta faneke ozi mombete zawo. Tali faneke mwene omu ana sikama pepi nombira zo zina. "Vatareli gomuvaru, Pongaikeni nombapira nina kanderere," Yimo ga zigidire munekuto Nelawo. Hilifa hararasi ta mono yifaneka mobuke zendi makura ta kambadara ku taura mo epenuno olyo, nye ana hulilire. Mutareli ta gusa booke zendi azi tware ko munekuto Nelao.

##
Munekuto Nelao ta tara yifaneka ya Hilifa. Apa va pwege vanona va ze kembo ta zigida. "Wiza oku Hilifa. Nina hara kuuyunga nove." "Udigu musinke?" Ta pura mumati nakauke. "Onane tava vere. Awo kuna tanterenge asi kuna kara no AIDS. Kapi za kara nouhaku." Doodina nonkango hena, "Kutupu uhaku, Kutupu uhaku." Hilifa ta vareke kulira. "Zende kembo Hilifa," yimo gamu tanterere. "Nani wiza niya tarere po o nyoko."

##
Hilifa yipo ga zire kembo taka gwana o zina kuna kuwapaika muzuhwa. "Nina ku terekere neina, Hilifa, nye ngesi nina roroka unene. Tara kwina kosikunino soyikwahidi makura o tware ko madamate gamwe kositora. Tava kaga tu randesera po." Konyima zomuzuhwa Hilifa ta zi kosikunino soyikwahidi, Ta tara po yikwahidi yina pi po, eyi yina kumoneka asi yina gehe koruvara madamate ntani nondungu, makunde gomare ntani nosipinasi sosinaugurusovagani mahako gosinauguru ga kawandja nepungu lyouhenga lyere. Ta tekere sikunino noku damuna nsako zina zura madamate gomageha gosikandi a tware kositora. "Yinke nayihorokera sikunino sawo scene o zina nava dogoroka?" Tali gazadara.

##
Munekuto Nelao taya bubuka konyima tupu zokaruwo apa ana tundu po Hilifa. Age kwa ya kere siruwo sosire oku ta zogere no zina, ta pura o zina va Hilifa, "Nane Ndapanda, Tomu nu tupu nomutji do AIDS?" "Konyima zapa ga fire mugara gwange kouvera ou, ame kwali fire nomuga unene doku ninka asi ni ze kwa ndokotora," Yimo va tanterere munekuto Nelao. "Ame kwa kere nehuguvaro asi ngesi name ga kagwisa nge ko. Apa navarekere kuvera yipo na zire kwa ndokotora taka tantera nge asi nina hulilire. Nomutji kapi nadi vhura kuvaterange." Makura Munekuto Nelao ta tantere onane Ndapanda asi yinke nava vhura kurugana yipo va vatere Hilifa.

##
Apa gaya sikire Hilifa pembo, O zinc tava mupura, "Hilifa munange gomumati Kani hata tugende nakauke. Novhura kuvaterange?" Hilifa ta kwata kuwoko kozina ozina tava muzegamene. Tava zi dogoro kooku ayi mene yitji yomega yoyire. Tava mu pura asi "To diworoka omu ngomu danauka mbara apa nasipwa soge Kunuu? Ove kwa sengerere mbara mositji makura tazi kakatere momega. Oguho kwava zenye mega moku ku gusira mo zina mbara."

##
"Tara kwina kosili sinhwa somandjembere. Zende oka guse ko gamwe o simbe kembo." Apa Hilifa ganyenge enyango lina lyoutovara, Ozina tava uyunga asi, "To diworoka asi apa wa kere ove simpe omu nona ngo li enyango nonontanga dalyo monda. Kapi ngo zi kokanzugo kokuli vaterera ure wosivike!" "Yimo, mezimo lyange kwa kere tamukoro," yimo ana ku diworoka Hilifa, ta zoro.

##
Apa va kasikire kembo ozina va Hilifa vana roroka unene. Hilifa ta wapaike tee. Onane Ndapanda tava gusa kapakotegona monda zombete. "Hilifa, esi soge. Omu mosipakote moyili yininke yoku vhura kukuvatera o diworoke oku wa tunda."

##
Tagusa mo yidimbwiliso mosipakote simwe na simwe. "Eli efano lyo guho vana ku kwaterere. Nyove wa kere munwawo gomumati gokuhova. Eli efano paapa naku twere oka mone va zinyakurur woge, awo kwa hefe sili. Eli yilyo ezego lyoge lya hover ku kuka. To diworoka omu wa lilire ame kwaku tumbwidilire asi ngaga menena mo gomanzi. Ezi mbandi ezi va perenge o guho apa twa sikisire mvhura zimwe mononkwara detu."

##
Hilifa ta gusa sipakote oso ta vareke ku lira. Ozina tava muli henyesere koruha rwawo makura tava tura po ekanderero, "Ngano Karunga aku popere noku ku kunga." Tava mukwata apa vana kuuyunga. "Hilifa munange gomumati. Ono yidiva asi ame tani vere unene, ntani ntaantani nika lipakerere noguho. Kapi nina hara asi o guve. Diworoka omu naku hara. Diworoka omu vaku here oguho."

##
Ozina kwa twikilire, "Hekuroge Kave goko Oshahkati kutu tumina yimaliva apa a vhuru. Kwatanterere nge asi nga ku pakera mbili. Na zogera nendi nare yoku hamena eyi. Ngo za ko sure na Kunuu, Kunuu nage mo harade zo 4 ngwendi nyove. Ngava mu pakera nawa mbili. "Ame kwa hara hekuru Kave nonane Muzaa," yige Hilifa. "Ntani ame kwa hara kudana na Kunuu. Ngo vhura ku kara nawa scene ngava ku pakera mbili?" "Hawe, munange gomumati. Ame kapi ngani kara hena nawa. Wa pakera nge mbili nawa. Ame kuhafa moku kara namunange gomuwa gomumati ngwendi nyove.

##
Ngurangura za kweme ko kosure Munekuto Nelao kwava rongere kuhamena HIV no AIDS. Varongwa kwa tukukire. Ou uvera vauzuvha koradio, nye kwato gumwe ogu au huyunga kembo. "Kupi wa tunda?" Yimo ga pulire Magano. "Ngapi omu atu u gwana?" Yimo ga pulire Hidipo. Munekuto Nelao ta faturura asi HIV edina Lyokambumburu (virus). Nsene muntu a kara noka mbumburu aka HIV mohonde zendi, simpe ta moneka asi mukangure. "Ose kuuyunga asi vana kara no AIDS nsene vana vareke kuvera."

##
Munekuto Nelao ta faturura nonkedi dimwe omu atu gwana HIV. "Nsene gumwe a kara no HIV ndi AIDS ose kuvhura ku gwana simbumburu so HIV ko honde zendi. Walye atu tambagureni tuvemba ndi yili putjisomazego. Scene tatuli tomona komatwi atu ruganeseni tuvemba ndi nonsinga dokutintika pokuditereka. Nsene tuna liremeke nyaamwetu makura pa kare honde atu hundireni vakondi vatu vatere kuzeresa sironda oso. Twa kona ku dinga sironda yipo tusi popere," Yimo gava tanterere.

##
Makura tava likida efano lyomauzera. Edi yido nonkedi omu novhura kupira kugwana HIV, "tava tantere." Kapi to gwana HIV poku ruganesa kasayise, ndi mokuruganesa bati zimwe. Mokuli dingira mukweni, mokulincumita ndi nampili o morore muntu ogu ga kara noHIV ndi AIDS simpe noku ugwana si. Simpe yiwaawa tupu kuruganesa rupasa ndi nkinda zimwe nomuntu go HIV ndi AIDS. Kapi tou gwana komuntu ogu ana ku kohora ndi kupemba. Nampili po ku kuhuma mwe kapi tougwana ndi nkenye tupu simbumburu soku huma, ena ndi ensiva."

##
"Yinke novhura kurugana scene ono ugwana?" Yimo ana ku pura Magano. "Nawa, wa kona kuli pakera mbili nyaamoge noku lya nondja doukanguki dononzi. Tareni komafano lyonondja edi," Yimo gava tanterere. "Yilye ogu ana ku diworoka asi nondja musinke dono ngwa koge?" tava pura.

##
Apa gaka sikire kembo Hilifa ta tantere o zina eyi ana ka lironga kosure naina. "Munekuto Nelao Kuna tu rongo yoku hamena HIV no AIDS ntani ngapi omu no pakera mbili muntu gokuvera. O Magano na Hidipo yiwo nava vaterange ko noyirugana yange tatu rugana yiruganenambo yetu kumwe," ta tantere o zina.

##
Sitenguko oso Magano kwa wizire aya vatere Hilifa kuvheta mema. Hidipo kwa muvaterere ku tjava yitare. Makura tava hingire va vareke kurugana yiruganenambo yawo momunwire gositji sougongo.

##
Munekuto Nelao ga tanterere hena vasinda va Hilifa asi age nga pakere mbili o zina. Awo kwa tumbwidilire kumu vatera. Nkenya masiku vamusinda wokulisiga-siga ngava va retere nondja donompyu vaya lye. Hilifa age nkenye apa nga va pe ko enyango lyomosikunino sawo.

##
Mezuva lyoku hulilira lyosinema sosure Hilifa kwa hefe sili unene. Kwa dukilire kembo aka likide o zina nzapo zendi. Ta ya hwilire meharango lyembo oku ta zigire, "Nane. Nane. Tareni nzapo zange. Amw kuna gwana 'A', 'A' ntani no 'A' dononzi. Hilifa kwa ka gwene o zina vana rara pombete. "Nane!" ta zigire. "Nane! Pindukeni!" Ozina kapi va pindukire.

##
Hilifa ta duke kovamusinda. "Onane. Onane. Kapi nava pinduka," Ta zigire. Vamusinda tava zi kembo na Hilifa tava ka gwana onane Ndapanda mombete zawo." Vana dogoroka, Hilifa," Yimo vauyungire neguwo.

##
Pokaruwo koka nunu tupu mbudi tazi lihana asi onane Ndapanda vana dogoroka. Embo kwa kere lina zura vanekoro, vasinda nova kaume. Tava kanderere po o zina va Hilifa noku dimba po nonsumo. Awo kwa huyungire yininke nayinye yoyiwa eyi va divire nga rugana mugolikadi gwina.

##
Onane Muzaa kwa terekerere vagenda navenye. Hekurwa gwa Hilifa Kave ta tantere Hilifa asi ngava mutwara ko Oshakati konyima zehoreko. Ozzinakuru wovagara ngava mutantere masanseko goku hamena ozina apa vakere awo simpe vakadonagona.

##
Pehoreko Hilifa ta zi komenho zongereka a tantere navenye yoku hamena o zina. "Onane kwa herenge awo kwapakera nge mbili nawa. Awo kwa tanterere nge nilironge unene yipo ngani gwane yirugana yoyiwa. Awo kwa harererenge ni hafe. Ngani lironga unene noku rugana unene yipo ngava kare vana hafa morwa rwange."

##
Konyima zonomfa Hekurwendi Kave na NGumweyi zendi Muzaa kwa vaterere Hilifa a rongere yininke yendi a simbe ko O shakati. "Kunuu ta gazara oku nga gwana hena muholizendi gumwe," Yimo vamutanterere. "Tatu ka ku pakera mbili ngwendi mu nwetu gwa gwa nyaamwetu." Hilifa ta morora nerekero embo makura ta rondo nawo ma texi.

##
* License: CC BY-NC-SA
* Text: Kandume Ruusa, Sennobia-Charon Katjiuongua, Eliaser Nghitewa
* Illustration: Jamanovandu Urike
* Translation: Alex Kasona
* Language: kwn
