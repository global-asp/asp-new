# Mugara gokusivagera

##
MoMapeu Rico nonane vendi tava zi kodoropa. Age kwa hara kuza nkenye apa kuza kodoropa. Kodoropa kuwa unene. Kwa kara ko yininke yoyinzi yokuvhura ku ka mona.

##
Rico ta kwaterere kononyara donane vendi unene. Vantu wovanzi kuna kupita-pita.

##
Kuna kara ko mavangorandesero yihongagura yomutaro yokomawoko.

##
Kuna kumoneka po nombahe vahonga noyitji, varugongoro ntani novamusugururu varuganesa konondarate noyiranda yomaruvara, noyifuwilisopeke yokudwara varuganesa koyitemba yomauta gompo.

##
Makura ta yi zuvhu! Kweli gumwe ana kupwagesa ngovera zontovara monsiva zo 'Amazing Grace.' Ta sikama a purakene. Kupi ko zina kutundilira?

##
"Ana huru apa nizuvhe muntu gokusiva ufuuli ngesi," yimo ga gazarere pwamwene.

##
Ta pinauka movantu. Makura ta mono mugara ogu ana kusiva. Vantu kuna kutura yisilinga yoyitenda mokandorohwa kokanunu ka kere komeho zendi.
Nye... koyili ya dilire kuwapa...

##
Mugara ogu gokusiva kapi ana kutara kovantu. Kapi ana kutara koyimaliva. Kwato tupu oku ana kutara. Age kuna kupapara yisilinga yoyitenda mokandorohwa kumwe nokuyitura melimba lyendi.

##
Rico yipo ganungurukilire mugara ogu nokugazara, "Mpamwe mutwiku." Rico ha ga hura opo a mone rumwe mutwiku. Age kwa kere ana tjira. Ta dodere mohema zonane vendi nokuvapura nezwi lyenkenda, "Nane, ogwina mugara mutwiku?"

##
Yipo va gusire kuwoko kwendi. "Nhi" tava mulimbura, "nhi, mutwiku. Tara, age kuna kara nositji sosizera. Vatwiku wovanzi kusimba sitji sosizera. Age kuruganesa sitji esi yipo a dimburure oku kuna kara makero ntani nayimwe peke."

##
"Nye ngapi omu ana gendi a ya sike kodoropa? Ngap omu ana ana pinauka mombunga zovantu navenye ava? Yimo ga pulire Rico.

##
Onane vendi tava mutantere asi, "Mpamwe ga kara nomuntu ogu a vhuru ku mu vatera mokumupinaukisa. Ose kumutumbura muntu gwangesi asi Mupukuruli.

##
Tava gendi dogoro poZoopark. Noroboti tadi litjindji di kare sinamahako, matuwa ta ga sikama ano vantu tava taguruka sitarata.

##
"Tara koramba zosinamahako. Nsene tumo asi sinamahako ngoso kapi pana kara hena siponga kwetu mokutaguruka sitaura. Moyirongo yimwe ku kara po ezogerero lyepembeso," yimo va uyungire onane vendi. "Vatwiku apa ava zuvhu nye muhagaro ogu gepembseso, tava diva nye asi kapi yina kara siponga mokutaguruka sitaura."

##
Tava yingire powayi wosikwiliva wopoZoopark oku tava tara vantu vana kupita-pita.
"Vatwiku vamwe kwa kara nombwa ezi azi va pukurura," yiwo onane vendi. "Nombwa odo kwa di deura di pukurure venyado, nye ado ndiro sili zonene. Nombwa dangesi nonsesu da kara mo moNamibia."

##
"Mutwiku kapi a tara TV," yige Rico.
"Age kuzuvha TV ntani Radio," yimo vamutanterere onane vendi. "Vatwiku kuzuvha yininke kupitakana vantu ava ava mono."

##
"Nye kapi a resa nobuke ndi a rese nosaitunga," yige Rico.
"Kodili nobuke vatjanga nonoBraille. Mevega asi varuganese inka mokutjanga nonkango, awo nondanda kwadifulisa yipo asi mutwiku a vhure kudipapatere nomawoko a rese.

##
"Ngapi omu na resa nsene age kapi a mono?
"Age kuresa nononyara dendi. Kupapatera koyo vafulisa nononyara dendi, ngwendi momu tupu o mono nondanda nomenho goge."

##
Rico ana tetuka mo ku gazara asi vantu vatwika nawo kurugana yirugana ya nkenye ezuva; yininke ngwendi kugendagura modoropa, kusivagera nonsumo, ngwendi kuresa.

##
Onane vendi tava mutantere asi, "Elisigo tupu pokatji koge nomutwiku lyeli asi ove kumona ano mutwiku age kapi a mono."
"Ame kumona, nye kapi tani vhuru kusiva ufuuli sivhulise gwina mutwiku," Rico ta mwenyuna.

##
* License: CC BY-NC-SA
* Text: Magda Swartz
* Illustration: Petrus Amuthenu
* Translation: Valentin Mpasi
* Language: kwn
