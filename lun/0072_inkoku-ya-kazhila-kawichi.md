# Inkoku ya kazhila kawichi

##
Iyi insan'gu ya Ngede, kazhila kawichi na Kansi weyala wachifwa wezhina da Gingile. Ifuku dimu chayiliyi Gingile nakufuta watiyili kubidika cha Ngede. Gingile watachikili kuminya mazen'gi hakushin'ganyeka hawichi. Wemene nakutiyishisha chachiwahi nakutalatala ninochu chamweniyu kazhila mumpaku yamutondu hewulu damutu windi. "Chitik-chitik-chitik," kana kakazhila kanyanya kembili nakutachika kukiluka kufuma hamutondu wumu nakuya hawukwawu. "Chitik-chitik-chitik," kabileli chen'gi nakwimazhola impinji neyi impinji kutwaminina Gingile.

##
Chihahitili Ola yimu, ashikili hamutondu wawuneni nankashi. Ngede wakandamini Kuna kumutondu. Wadipachikili munyitayi nakolola mutu windi kudi Gingile ichinekwizhi namoni dehi hadi wichi kulonda ahoshi nindi, "Wunu wudi hanu! Twaya wunu! Wunakulabiladi?" Gingile hamweni impuka zhidi zhezhimaku mwishina da mutondu, ilan'ga wakuhweleleli Ngede.

##
Dichi Ngede wantentekeli impoku yindi he kusenda tunchawa nakubutula kesi kanyanya. Chikabutukili kana kesi, washili mukesi mutondu wawulehi. Iwu mutondu wafumishan'ga wishi neyi wanakusukuma. Watachikili kukandama na mutondu weniwu nawusendeli kukanwa.

##
Kampiji kantesha hohu wateyili impuka. Adin'ga nakufuma muwina hamutondu-mumoma wawu. Chashikiliyu ku moma, Gingile wen'gizhila wuna mutondu wawishi mumoma. Ampuka atachikili kufuma Kuna kumoma mulon'ga hiyaken'geli wuna wishiku-ilan'ga asambili kumusuma Gingile.

##
Chiyafuminiwu ampuka ezhima, Gingile wen'gizhila chikasa chindi muna muwuswa wampuka. Wafumishilimu wichi wawuwahi waswezha kutowala kumensu. Washili wichi wuna mukachola kindi nakutachika kusuluka kumutondu.

##
Ngede wadin'ga nakutala yuma yadin'ga nakwilayu Gingile. Wadin'ga nakuhembela nindi kulonda amwinkihu wichi ona mulon'ga wamutwamininini kuwichi. Ngede watachikili kusuluka kumutondu hamutayi hamutayi nakushika heseki. Kukumininaku, Gingile washikili hamaseki mwishina da mutondu. Ngede washakamini hakadilola kwakwihi na nanona kansi weyala kulonda atambuli infwetu yindi.

##
Ilan'ga, Gingile wazhimini kesi, kusenda Mumba windi nakutachika kwenda Kuya kumukala, kulalamena kazhila. Ngede wabidikili nakuzuwa, "VIC-torr! VIC-torrr!" Gingile wemeni nakutala kana kakazhila kantesha chakufwayi ninyiselu." "Wunakuken'geku wichi tahindi ibwambu dami?" Ha! Ilan'ga yami nela yuma yezhima yami nasumewi nawa. Mulon'gadi twatela kudanzan'gena iwu wichi watowala?" Dichi watachikili kwenda chen'gi. Ngede wadin'ga wataminina! Iyi hiyedin'ga inzhila yayiwahiku! Ilan'ga wukafuntisha inkoku.

##
Ifuku dimu henohu hanahiti dehi mafuku, Gingile watiyili chen'gi imbila ya wichi kufuma kudi Ngede. Wanukili kutowala cha wichi wuna dichi walondeleli imbila ya kazhila. Chamulobweliyu Gingile mumavunda, Ngede wemeni nakunoka muchiputa cha mutondu wanyin'ga. "Ahh" chashin'ganyekiliyu Gingile. "Namoni moma wudi mu mutondu weniwu." watachikili kubutula kesi chen'gi nakukandama ku mutondu naka mutondu kindi ka wishi kukanwa. Ngede washakamini nakutala.

##
Gingile wakandamini ilan'ga hadin'ga nakutiya ampuka kwiwuluku. "Hekwawu moma wudi mukachi ka mutondu mwamweni," washin'ganyekeli chochu yomweni. Waditulwili ku mutayi wukwawu. Ilan'ga kachi kwikali ampuka, wadibulakeni na chisumpa! Chisumpa wadin'ga wataminina Hakumuhindula kutulu kwindi mukasauntu. Wakehesheli tumensu nakwenzununa mukanwa kindi kumwekesha mazewu indi amaneni atwa nawa.

##
Henohu chisumpa Kanda abalumuku mensu indi nakutala kudi Ngede, Gingile wadipulwili nakuselumuka hamutayi, kuholoka nakudikatisha muchidatilu. Watemukili lufuchi lwamaneni. Kutokwa chisumpa wadin'ga wuchidi natulu kulonda kasi amunun'gi. Ngede, kazhila ka wichi wafumishilimu inkoku yindi kaha nawa Gingile watan'gilihu chuma chimu.

##
Dichi neyi anyana ka Gingile anatiyi insan'gu ya Ngede, akwete kalemesha kudi kazhila. Impinji yezhima neyi anawani wichi mumoma, ashiyan'ga chibalu cha chineni kudi kazhila wa wichi!

##
* License: [CC-BY]
* Text: Zulu folktale
* Illustration: Wiehan de Jager
* Translation: Oscar Zangata
* Language: lun
