# Simbegwire

##
Chafwiliyi mama ya Simbegwire wadin'ga wataminina. Tata ya simbegwire welili zhezhima kulonda mwanindi wamubanda ekali chachiwahi. Chanti-chanti atachikili kwikala chiwahi chen'gi nakuwahilila chakadi mama ya Simbegwire. Intetemena yidi yezhima adin'ga nakuhosha hefuku idikwinzahu. Melela adi ezhima adin'ga nakuwayisha yakuda mwayedi wawu. Neyi anakosi dehi yen'ga Tata ya Simbegwire wadin'ga nakukwasha mwanindi mudimu wa kushikola.

##
Ifuku dimu tata ya Simbegwire wafuntili kwitala chakulaba nankashi. "Wudi kudihi mwana I?" watambikili. Simbegwire watemukilili tata yindi. ilan'ga wemeni chamweniyu Tata yindi nakwati mubanda kuchikasa. "Nakuken'ga wudiluki naniwu wawukalawenu, mwanani. Iwu diyi Anita," wahosheli iku nakusehelela.

##
"Simbegwire tata yeyi nalezhi zhazhivulu hadeyi," Nindi Anita. Ilan'ga hamwetwili kanwaku hela kulwata chikasa chindi. Tata ya simbegwire wadin'ga wamuzan'galu. Wahosheli kachi mwasatu wawu ashakaman'ga hamu, nimukuwahila kashakaminu kawu. "Mwanami, nakuhweleli wukwitiya Anita ekali mama yeyi," Wahosheli.

##
Kashakaminu ka Simbegwire kahimpili. Hewedin'ga impinji yakushakama chengi na Tata yindiku muntetemena. Anita wadin'ga nakumwinka nyidimu yayivulu dichi hadin'ga na impinji ya shikola mu melelaku. Wadin'ga nakuya nakukama hohu impinji yezhima neyi nadi yakuda ya melela. Chuma chadin'ga nakumukokwezha hohu ipayi damwinkeliwu kudi mama yindi. Tata ya Simbegwire hadin'ga nakumona wanyi neyi mwanindi nakabakani

##
Chimwahitili tukwezhi, Tata ya Simbegwire wayelezhili nindi hakwika hohu wanyi hetala. "Nakuya ku mudimu," nindi. "ilan'ga neluki nami mukuditala," Simbegwire wataminini nankashi ilan'ga Tata yindi hachimweni wanyi. Anita hahosheli zhidi zhezhimaku ilan'ga wataminini niyena.

##
Yuma yamutamininini Simbegwire. Neyi nashiyihu mudimu wakubula kwila, hela neyi nayayabali, Anita wukumweta. Hakuda kwa melela, ona muka mama wukuda zhazhivulu nakushiya twatunyanya hohu. Wufuku wezhima, Simbegwire wadin'ga nakudila hakukama naku kamata ipayi da mama yindi.

##
Ifuku dimu intetemena, Simbegwire walabili kuhinduka mukadidi. "Wudi wumubanda wakatala!" Anita wazuwili. Wakokeli Simbegwire kufuma mukadidi. Dina ipayi dakwatili kumusumadi nakutabuka hayedi.

##
Simbegwire wadin'ga wataminina nankashi. Wazhinini kufuma Kuna kwitala. Wasendeli tuna tuyisasa twa mapayi amama yindi nayakuda nakufuma kwitala. Walondeli inzhila yahitili Tata yindi.

##
Chikwashikili melela, wakandamini kumutondu nakwala kakadidi mumpaku yamutondu. Chadin'ga nakukamayu, wembili kamina: Maama, maama, maama, wanshiya. Wanshiya chakadi kufunta. Tata hanken'ga chen'giku. Mama wukenza chaakanyi? Wanshiya."

##
Ntetemena Simbegwire wembili kana kamina chen'gi. Akamama chenziliwu nakutaha menzhi atiyili kamina kawushona kanakufumina kumutondu. Adin'ga nakutiya neyi hamu mafu hohu kwiwulu da mutondu dichi atwalekelihu na mudimu wawu. Ilan'ga mukamama wuma watiyilili chachiwahi kukamina.

##
Iwu mama watalili kwiwulu da mutondu. Chamweniyu Kansi kwiwulu da mutondu na yisasa yamapayi wadilili, "Simbegwire mwana ka manakwami!" aka mama amakwawu alekeli kutaha menzhi kulonda amukwashi Simbegwire kusuluka kumutondu. Tata yindi wamubanda wamukumbatili nakumukokwezha.

##
Tata wamubanda ya Simbegwire wamutweli kwitala dindi. Wamwinkeli Simbegwire yakuda yitata nakumubuta Ana mapayi ama yindi. Wuna wufuku, Simbegwire wadilili hakuya nakukama. Ilan'ga edin'ga madilu akusubuka. Welukili nindi tata yindi wamubanda wukumuhemba.

##
Chafuntiliyu Tata ya Simbegwire waweni kapeka kindi himudi yumaku. "Yumanyi yinamwekani Anita?" wehwili nakudakamena. Mukamama wakwili nindi Simbegwire watemuka hetala. "Naken'gelen'ga nami kulonda alemeshi, wahosheli." Ilan'ga hamu nadin'ga wakola muchima nankashi." Tata ya Simbegwire wanyanchikili nakuya kumbadi ya kalon'ga. Watwalekelihu nakushika kumukala wa muhelindi nakwihula neyi Simbegwire wudikoku.

##
Simbegwire wadin'ga nakuhema na asonyi zhindi chamweniyu Tata yindi hahalehi. Watiyili woma nindi hamu wukumuzuwila dichi watemukilili mwitala nakuswama. Ilan'ga tata yindi wadin'ga nakumuken'ga hakuhosha nindi, "Simbegwire wunawani mama yeyi washikilamu chikupu. Wumu wakuken'ga wakwiluka nawa. Wunantiyishi kuwaha kaha nawa nakuken'ga." Etezhelina nawu Simbegwire wukushakan'ga na tata yindi wamubanda hadimpinji yezhima yanaken'giyi.

##
Tata yindi wadin'ga nakumwendela impinji neyi impinji. Ifuku dimu wenzili na Anita. Wakwatili chikasa cha Simbegwire. In'ganakeniku mwaneyi, natamishili, wadilili. "Wukun'gitezha kweseka chen'gi?" Simbegwire watalili tata yindi na chihanga chakudinyenga. Dichi waswilili kwakamwihi Chanti-chanti nakukumbata makasa indi Anita.

##
Mulungu wasinsilihu, Anita watambikili Simbegwire nawasonyi zhindi na Tata yindi wamubanda kwitala nakwinza nakuda yakuda. Kwadin'ga kuda, Anita wawayishili yakuda yezhima yaken'gayi Simbegwire, ezhima wawu adili nichiyekutiliwu. Kaha anyana ahemeni akulumpi adin'ga natuyihandi. Simbegwire watiyili kuwaha naku kasunuka nawa. Waken'gesheli nindi kachawuichi wukufunta chen'gi kwitala nakushakama na tata yindi na mama yindi wachiyedi

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Oscar Zangata
* Language: lun
