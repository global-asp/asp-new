# Mwana wa Donki

##
Wadin'ga kansi wamunyaya waweni chuma chakadi kwiluka hahalehi.

##
Chuma chenichi chichaswilili mwakamwihi, wadin'ga mukamama nakulishi ivumu.

##
Wadin'ga wansonyi ilan'ga ona Kansi wamunyanya wadikakili nakuswila kudi ona mukamama wevumu. "Twatela kumulama nanetu," antu zha nona Kansi adikasili. "Tukumulama namwanindi chachiwahi."

##
Mwana wadin'ga kwakamwihi nakusemuka. "Shinjika!" "Nentaku mapayi!" "Menzhi!" "Shiiiiiiiinjika!!! "

##
Ilan'ga chamweniwu mwana, ezhima wawu akilukili nakudihayamina. "Donki?!"

##
Ezhima wawu atachikili kudibobwesha. "Twahosha netu tukulama mama na mwanindi chachiwahi kaha dichu Tukwila nawa," chahosheliwu amakwawu. "Ilan'ga akutunentela yiyobu!" chahosheliwu amakwawu.

##
Dichi ona mukamama wadiweneni kankayindi chen'gi nawa. Wadin'ga nakushin'ganyeka mwakwililayi nanona mwana wayiyobu. Wadin'ga nakushin'ganyeka mwakwililayi nayomweni.

##
Ilan'ga kunkumina wachitezheli nindi wadin'ga mwanindi kaha nawa yena himama yindi.

##
Dichi neyi ona mwana washakamini nakushika hachipimu China, kasi yuma yezhima yahimpili. Ilan'ga ona Donki wakuli ninochu chashikiliyu hachipimu chakadi kushika kunyima ya mama yindi. Mudi mwezhima esekeleliyu hahimpili yilwilu neyi muntuku. Mama yindi wadin'ga wahila na wakuzeya nawa. Impinji zhikwawu wamwililen'ga kukon'ga nyidimu zhatunyama.

##
Kuhila nachambu chenzili mudi Donki. Wakan'genyi kwilizhi hela kwila zhina. Wakan'genyi kwikala China hela kwikala ichi. Wahilili chakubadika dichi ifuku dimu wahinwini mama yindi heseki.

##
Donki wadin'ga nansonyi. Dichi watemukili nakuya kwakulehi lufuchi.

##
Impinji yalekeliyi kutemukayi, kwadin'ga kweyila hiwufuku kaha nawa wazhimbeli. "Hee haw?" wabidikili mumwidima. "Hee haw?" izu dindi datiyakeni chen'gi. Wadin'ga kankayindi. Wadizhin'gili, nakufwa tulu twakufwa.

##
Donki wahindukili nakuwana iyala wamukulumpi wakadi kwiluka nakumutala. Watalili mu mensu anona iyala nakutachika kutiya kukoleka.

##
Donki wayili nakushakama nanona iyala, wamulezhili yuma yayivulu yakashakaminu. Donki washakamini nakutan'ga nanona iyala nawa. Adikwashili wumu namukwawu kaha nawa asehelin'ga hamu.

##
Ifuku dimu ona iyala wehweli Donki kumutwala hewulu da impidi

##
Hewulu damavwi henahana, wena akamini tulu. Donki waloteli neyi mama yindi nakati kaha nawa wadin'ga nakumubideka. Chahindukiliyi....

##
... Mavwi hadin'ga hosi hamu nanona ibwambi dindi.

##
Donki welukili zhakwila haniyi impinji.

##
Donki waweni mama yindi kankayindi nakudila kuzhimbala chamwanindi. Aditalili swiii hampinji yayilehi. Kaha nawa adikumbatili nankashi.

##
Mwana wa Donki na mama yindi anakulili hamu kaha nawa anawani zhinzhila zhazhivulu zhakushakaminamu. Kufuma hana, antu amakwawu apompeli nakutachika kushakama hamu nawu.

##
* License: [CC-BY]
* Text: Lindiwe Matshikiza
* Illustration: Meghan Judge
* Translation: Oscar Zangata
* Language: lun
