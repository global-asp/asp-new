# !Oa|gôan tsîn ge |namma ǂhâba hâ

##
Mâ ǁgoas hoasab ge Hilifaba !nauǁgoaga ǂkhai tsî ǁîb mamasa ǁgoaǂûsa ra aiǂhomiba. ǁÎs ge !kharu go ǁaeb !nâ kaise |aesen hâ tsîb ge Hilifaba matib nî ǁîb tsî mamasas hâra kó!gâ |gausa ge ǁkhãǁkhãsen. Mamasas ge kaise khâis tsînas a hî ǁoas kóse |aesen hâ i, ob ge ǁîba |aesa khau tsî ǁgam-e mâi-ai tsî té-e gere kuru. ǁÎb ge mamasasa té-e sí-úba tsî ǁnãpaxu mâi-e ǁgoaǂûs !aroma gere aiǂhomiba ra. |Nî ǁaegas ge mamasa kaise ge ǂkhawusa i, tsî ǂûs tsîna hî tama gere í. Hilifab ge kaise mamasas xa gere ǂâiǂhansen. ǁÎb dadab ge |gam kurin !kharu hâse ge ǁó, tsîs ge mamasas tsîna nési |aesen hâ. ǁÎs ge kaise ge ǂgawatoa hâ i dadasab ge í i khami.

##
|Gui ǁgoab ge mamasa ge dî, "Tare-e a tsú Mama? Mâǁae du ra ǂuru? Mamas ge ǂû-i tsîna !aru|î sâi tama hâ. !Hanab !nâ sîsen ǁoa tamas ka io du ge oms tsîna a !anu ǁoa. Skoli ǁga ta nî úsa pere-i tsînas ge ǂhomiba te tamas ka io ti skolsaran tsîna ǁã tama hâ..." "Hilifa, ti ôaro, khoese kurixas |guisats ge í, xawets ge tita ra kó!gâ." ǁÎs ge né |gôarob âsa kó tsî ra ǂhâ tare-es nî mîba bi !khaisa. ǁNâu!ãb nî? Tita ge kaise |aesen hâ. Sats kom ǂhôaǂgares !nâ AIDS ti ra ǂgaihe ǁós xa ge ǁnâuo. ǁNã ǁósa ta ge úhâ' tis ge ra mîba bi. Hilifab ge |nîkhamikó minutgu di |gaiba ra !nó. "Nésa ra ǂâibasen Dadab khami du nî ǁó ti." "AIDSa nî ǂuruǂuru so|ôa-i ge a |khai."

##
Hilifab ge ǂâi rase skoli ǁga garu. ǁîb ge garun asen |hósana úhâ ǁgamdi tsî |hurun !nâ a ǁhao ǁoa. "Tare-e a tsú?" tin ge ra dî bi. Hilifab ge a !eream ni ǁoa, mamasas di mîdi |guideb ra |amǂgae xui-ao, "ǂUruhe tama. ǂUruhe tama." Mamasas ǁób khao!gâ i ǁîb |kha mati nî hã !khais xab ge ra ǂâiǂhansen. Mapab nî hâ? Mapaxub nî ǂû-i mari-e hó?

##
Hilifab ge !naob âb tawa ǂnôa. !Naob aib ge ǂnôa |khunub |kha ra ǂgae!nâ, "ǂUruhe tama. ǂUruhe tama' ti." "Hilifa? Hilifa, sida |khats hâ?" Hilifab ge ra kókhâi. !Gôahesa Nelaos ge ǁîb |gúse mâ. "Khâimâ Hilifa! Mati ta go dî?" Hilifab ge ǂais âb ǁga ra kóǁnâ. "!Ereamsats ge ǁnãpa !naga hó tide!" tis ge ǁaixa hâse ra mî. "Magano, mîba re Hilifaba !ereamsa." Hilifab ge kaise ra tao, !Gôahesas Nelaos ge ǁîb ai |guitsé-i tsîna !au tama hâ i xui-ao.

##
Hilifab ge hoaraga ǁgoasa !gomma ge tsâ!kharu. ǂÛǁaeb aib ge ǁîba !gubis !nâ ra ǂnû!kharu. "Ti !nãb ge ra tsû," tib ge |hósana ra gãba. ǁÎb ge ama |aesen hâse gere tsâ tsîb ge ǂâidi xa ǁaixa !habugu ǁîb danas !nâ ra ǂkhuwi khami gere tsâ. !Gôahesa Nelaos ge ǂause ra kó bi. ǁÎs ge tare-i a tsúba bi !khaisa ra dî. "Xú-i tsú tama," tib ge ra !eream. ǁÎs ge tsaub tsî ǂâiǂhansens hîab ǂnôa-ús tsîna ra ǁnâu dommi âb !nâ. Mûs ge ra !naob hîab ra sâub tsîna.

##
Hilifab ra ǁîb di !gôana dísa dítsâ, o di ge !gôade ǁîb danas !nâ ra urima. ǁÎb ge dítsâb ra xawe ǁîde ǁúsase a úhâ ǁoa !gôab nîse. ǁÎb ge ra |û. Mamasas xab ge ra ǂâitsoatsoa. ǁÎb |khunugu ge ǂâidi âba ra |nóǁnâtsoatsoa. ǁÎb mamasab ge ǁîs kharob !nâs ǁgoese ra |nóǁnâ. Mamasas di |howas am!gâb mâseb ge ǁîba ra |nóǁnâsen. "Mateses kó!gâ-aodo hoaraga ǂkhaniga |hao|hao re" tis ge !Gôahesas Nelaosa ra ǂgai. Hilifab ge nési |gui ra mû ǁîb skolǂkhanib !nâb go |nóǁnâ !khaisa, tsîb ge ǂhaweba ra |khauǂui ǂgao, xawe-i ge kaise go ǂópa|khã bi. Kó!gâ-aob ge ǁîb ǂkhaniba go ú.

##
!Gôahesas Nelaos ge Hilifab |nóǁnân ǁga ra kó. |Gôan ra ǂoa omdi ǁga ǁarus ǁaeb ais ge, "|Khí népa Hilifa. Sats |kha ta ge ra !hoa ǂgao" ti ra ǂgai." "Tare-e a tsú?" tis ge !gâi |gaub !nâ ra dî bi. "Ti mamas ge |aesen hâ. ǁîs ge AIDSas úhâ ti go mîba te. O ǁîsa ǁó i nî?" "Tita ge alú Hilifatse, xawe ǁîs ge kaise |aesen hâ AIDSas nî úhâs karao. ǂUruhe tama i ge hâ." ǁNã mîde ǁkhawa, "ǂUruhe tama. ǂUruhe tama." Hilifab ge ra ãtsoatsoa. "Oa oms ǁga, Hilifa," tis ge ra mî. "Sa mamasa ta ge si oms tawa nî sari."

##
Hilifab ge oms tawab ge oasí, o ǁîb mamasa tsé!gâǁaeb ǂûsas ra aiǂhomise ra |hao-ú. "Nétsé ta ge go ǂûdíba tsi, Hilifa, xawe ta ge nési kaise tsau hâ. !Hanaba si kó îts |nî tamatende stors ǁga !gû-ú. ǁÎn xan ge nî ǁamaxúbahe xuige." ǂÛtoas khao!gâb ge Hilifaba !hanab ǁga ra í. ǁÎb ge ra kó, îsa !nâsa |ûgu !hanaǂûn diga, !nâsa |apa tamatendi tsî peperi tsîna, gaxu !am buinkigu tsî !khae!am spinasen tsîna, !am ǂnabogu ǂkhon !aiab digu tsî gaxu !huni|urib |ûba úhâ miligu tsîn ǁga. ǁÎb ge !hanaba ǂnâ tsî! ǁgarub di loa !gâise ǁan hâ |apa tamatende stors ǁga ra í-ú. "Mati i sim di !hanab |kha nî hã ti mamas kara ǁó o?" tib ge ra ǂâi.

##
Hilifab ra ítoa hîas ge !Gôahesas Nelaosa ra |khí. ǁÎs ge gaxu ǁaeba ǁîb mamas |kha ra ǁgam. ǁÎs ge Hilifab mamasa ra dî, "ǁGûs Ndapandase, AIDS !aroma so|ôana ãs ra?" ti. "Ti aob ge ǁós khao!gâ ta ge |aedí-aon ǁga ísa kaise gere dao," tis ge !Gôahesas Nelaosa ra mîba. "Tita ge |ûs ose gere ǂgom kaisen, né ǁósa ta ǂhíhe tama !khaisa. |Aesentsoatsoa tsî ta ge |aedí-aos tawa a sí, os ge ǁîsa ge mîba te |nai i !onkhao hâ !khaisa. So|ôan ge hui tide," tis ge ge mî. !Gôahesas Nelaos ge ǁGûs Ndapandasa ge mîba matis nî Hilifaba hui !khaisa.

##
Hilifab ge oms tawa a oa|khí, os ge mamasasa, "Hilifa, ti ôatse, sats |kha ta ge ra |noparo ǂgao. Hui tets nî ge dî?" Hilifab ge mamasas di ǁôaba ra ú tsîs ge ǁîb ai ra !gâbasen. ǁÎra ge |gapi ǁkhúhaidi ra mâpa ra sí. ǁÎs ge ra dî bi "ǂÂihóts ra sa ǁnuri!gâsab, Kunuub |khats ge népa ǂai!gaisa gere |huru |gausa? Sats ge bolsa hais ai ge ǂnã!apa tsîs ge ǁkhúgu !nâ ge ǂnû. Sa dadab ge ǂgui ǁkhúgu xa !khãhes khao!gâ bolsa ge úǁnâba tsi."

##
"Kó re, ǁnãs ge ǂâuhaisa mâ. !Gû its si hare tsî oms ǁga úsao re." Hilifab ra ǂâuna hare hîas ge ra mî, "ǂâihóts ra, ǂkharirots a hîats ge ǂâuna !khomdi hoadi |kha ǂû hâ i !khaisa. Hoaraga wekhebats ge ǂkhari-oms ǁga ge í tama hâ i!" "Î, ti !nãb ge kaise ge tsûsa i," tib ge Hilifaba âi rase ra ǂâihó.

##
Oms tawa ra ge oasí, os ge Hilifab mamasa kaise ge tsau hâ i. Hilifab ge té-e ra kuru. ǁGûs Ndapandas ge ǂkhari boksirosa ǁîs kharob !nagaba xu ra úǂui. "Hilifa, né-i ge a sa. Né boksis !nân ge xúna hâ, mapaxuts ra |khí !khaisa nî ǂâiǂâi!nâ tsina."

##
ǁNã xúnas ge |gui|guibese boksisa xu ra úǂui. "Nés ge kikis sa dadab satsa don!nâ hâsa. Sats ge ǁîb ǂguro |gôa ge i tsa. Né kikis ge sa ǁnaorats nî sí mûga ta ge í-ú tsi hâ i ǁaeb disa, ǁîra ge kaise ge ǂkhî i. Néb ge sa ǂguro ǁgûb ǁgôa geba. ǂÂihóts ra matits gere ǁnã ǁgûb !aroma ã !khaisa, tsî ta ge noxopan ǂguina nî ǂoa ti a mîǁguiba tsi !khaisa. Nés ge saos, sa dadab ge !gameb ge |gui kurixa o a mãtesa."

##
Hilifab ge boksisa !khó tsî ra ã. ǁÎb mamas ge ǁîs |gúse !khó bi tsî ra |gore, "Ab Eloba !ûi tsi tsî !norasase úhâ tsi' ti." ǁÎs ge !hoa rase !khó|gara bi hâ. "Hilifa, ti ôatse. Sats kom a ǂano, kaise ta |aesen hâsa tsî ta ge |gúǁae sa dadab |kha sí nî hâ. !Oats nî !khaisa ta ge ǂgao tama hâ. ǂÂis !nâts ge nî úhâ |nam tsi ta a !khaisa. ǂÂis !nâ úhâ re sa dadab ge mati |nam tsi i !khaisa."

##
Mamasas ge ra !kharu!kharu, "Ome Kaveb, Oshakatis ai ra hâb ge marina gere sîba da ǁkhãsibab gere úhâo. ǁÎb ge ge mîba te satsab nî kó!gâ !khaisa. ǁÎb |kha ta ge ǁnãs ǂama ge !hoa. Sats ge Kunuub, ǁîb ôab |kha skoli ǁga nî !gû. Kunuub ge sats ǁkhats khami Xrat 4 !nâ hâ. ǁÎn ge satsa !amkuse nî kó!gâ." "Tita ge Ome Kaveb tsî Aumaro Muzaas hâra xa a !gâibahe," tib ge Hilifaba ra mî. "Tita ge Kunuub |kha |hurus xas tsîna a !gâibahe. ǁÎn xas kara kó!gâheo, o ǂurus nî?" "Hî-î, ti ôatse. ǂUru ta ge tide. Sats ge kaise !gâise ra kó!gâ te. Kaise ta ge sats khami í |gôa-e úhâs !aroma a ǂnísa."

##
Sao ra ǁgoas ge !Ghs. Nelaosa, ǁîna HIVs tsî AIDS xa ra ǁkhãǁkhã. |Gôan ge !ao rase ra mûsen. ǁÎn ge né ǁós xa ǂhôaǂgares !nâ-ú ge ǁnâu, xawe-i ge |gui khoe-i tsîna nés ǂama ǁîn |kha ǁgâudi tawa ǁgam tama hâ. "Mâpa xu ra hã ǁósa?" tib ge Maganoba ra dî. "Matis ra hóhe?" tib ge Hidipoba ra dî. !Ghs. Nelaos ge HIVs a xoxoro-i di |on !khaisa ra ǁgui!ãba nî. Khoe-i ga ǁî-i di |aob !nâ HIV xoxorosa úhâ xawe-i ge noxopa ǂuruse ra mûsen. "|Aesentsoatsoan ra o da ge AIDSa úhâ ti ra mî."

##
!Ghs. Nelaos ge |nî |gaun hîa da HIVsa a hó ǁkhãna ra ǁgui. "Khoe-i ga HIVs tamas ka io AIDSa a úhâ, o da ge ǁî-i |aoba xu né xoxorosa a hó ǁkhã. Tã da ge ǂkhomúxún tsî ǁgûǁã-údadi tsîna nî |goragu. ǂNoaǂgaehe da ga, o da ge sâiǂuisa |ãxún tsî naldan tsîna nî sîsenú." ǁÎs ge matin |ãxún tsî naldan tsîn nî sâiǂuihe |gausa ra !gã!gã. "!Gaosen da ga, tsîb nî |aoba hâs kara, o da ge kai khoe-e mîba tsî !gao-amsa nî !anubahe. !Gao-amsa da ge nî ǂgam |uriba ǁkhaebas !aroma," tis ge ra mîba ni.

##
ǁNãpa xus ge kardsa ra ǁgau ni. "Né gu ge |gaugu HIVsats a hóxú ǁoaga" tis ge ra mîba ni. "Sats ge HIVsa ǂkhari-oms tamas ka io |guipa ǁãsens !nâ-ú a hó ǁoa. ǁNamgus, ǁoagus tamas ka io tawedegus HIVs tamas ka io AIDSa úhâ khoe-i |khas ge a !norasa. ǂHanu i ge a kopidi tsî !orede HIVs tamas ka io AIDSa úhâ khoe-i |kha |goragusa. ǁUi ra tamas ka io ra tsî khoe-e xus tsînats ge né ǁósa a hó ǁoa. ǁKhãtits ge |ûitsin tamas ka io |nî hâ nâ ra ǁgamaben aiǁgause, urin tsî bilina xus tsîna né ǁósa hó tide."

##
"Tare-ets nî dí, né ǁósats kara hó o?" tib ge Maganoba ra dî. "Aitsama !ûi!gâsen tsits ge ǂgui !gâi ǂûna nî ǂû. Sada ǂûnkards ǁga kó re," tis ge ra mî. "Tari-e ǂâis !nâ úhâ mâ ǂûn sats !aroma a !gâi !khaisa?" tis ge ra dî.

##
Hilifab ge oms tawab ra oasí, o mamasasa tarenab go nétsé skoli !nâ a ǁkhãǁkhãhe !khaisa ra ǁgamba. "!Ghs. Nelaos ge sida HIVs tsî AIDS xa go mîba tsî matits |aesen hâ khoena nî !ûi!gâs tsîna. Maganob tsî Hidipob hâkha ge ǁgâusîsengu |kha tida nî hui tsî ge ge |guipa omsîsenna nî dí," tib ge mamasasa ra mîba.

##
ǁNã karab aib ge Maganoba hã tsî Hilifaba ǁgam-e sí xuris |kha ra hui. Hidipob ge |aeres |kha ra hui bi. ǁNãpa xu kha ge goarus !naga sommi !nâ ǂnû tsî omsîsenna ra dí.

##
!Ghs. Nelaos ge ǁkhãti Hilifab ǁanǁare-aon tsîna ge mîba ǁîb ra mamasasa kó!gâ !khaisa. ǁÎn ge ǁîban nî hui !khaisa ge mîǁgui. Mâ !oes hoasa i ge |khara ǁanǁare-ao-e |gamsa !ores ǂû-e ǁîra nî ǂûse ra hã-úba ra. Hilifab ge hoaǁae !hanaba xu !hanaǂûna ra mã ni.

##
|Uniga tsés skoli termains dis aib ge Hilifaba kaise ge ǂkhî i. ǁÎb ge oms ǁga ra !khoe-oa, ǁîb mamasab nî si !nuriba ǁgause. ǁÎb ge "Mama, Mama' ti ra ǂgaise jars !nâ ra !khoeǂgâ. Ti !nuriba kó re. Tita ge 'A' tsî 'A' tsî noxopa ǂgui 'Ade' go hó." Hilifab ge ǁîb mamasa kharob !nâ ǁgoese ra hó. "Mama!" tib ge ra ǂgai. "Mama! ǂKhai re!" ǁÎs ge ǂkhai tama hâ.

##
Hilifab ge ǁanare-aon ga ra !khoe. "Ti mamas. Ti mamas ge ǂkhai ǂgao tama hâ," tib ge ra ã. ǁAnǁare-aon ge Hilifab |kha oms tawa sí tsî ǁgûs Ndapandasa ǁîs kharob !nâ ra hó. "ǁÎs ge go ǁó, Hilifatse," tin ge !oa hâse ra mî.

##
ǁGûs Ndapandas di ǁób ǂhôas ge kaise !haese ge !khoe. Oms ge |aokhoen, ǁanǁare-aon tsî |hósan xa ge |oa hâ i. ǁÎn ge Hilifab mamasa |goreba tsî amna gere ǁnae. ǁÎn ge ǁîs xan a ǂan !gâi xún xa gere !hoa.

##
Aumaro Muzaas ge hoa !hoakhoena ge sâiba. Ome Kaveb ge Hilifaba ge mîba, ǁîra ǁkhós khao!gâ Oshakatis ǁga nî úsao bi !khaisa. ǁÎb ǁnaob ge ǁîba mamasas ge |gôaros ge í, o gere dí xún xa gere ǁgamba.

##
ǁKhós !oabas tawab ge Hilifaba kerkheb !nâ ais |khãb ai ǂoaxa tsî ǁîb mamas xa ǂnû hâ |haohâsa gere mîba. "Ti mamas ge tita ge |nam i tsîs ge kaise !gâise gere !ûi!gâ te. ǁÎs ge a ta !garise ǁkhãǁkhãsen tsî !gâi sîsen-e hó ti gere mîba te. ǁÎs ge !gâiaǂgaob |kha ta nî hâ !khaisa gere ǁkhoreba te. Tita ge !garise ǁkhãǁkhãsen tsî !garise nî sîsen ǁîsa tita ai ǂnísase tsâ kais !aroma."

##
ǁKhós khao!gâ ra ge Ome Kaveb tsî Aumaro Muzaas hâra Hilifaba ǁîb sarana |hao|haos |kha gere hui, Oshakatis ǁga úsaos !aroma. "Kunuub ge |asa |hósa-e hósa ra mûǂui," ti ra ge ra mîba bi. "Sim ti ǂhunuma |gôa-i khamim ge nî kó!gâ tsi." Hilifab ge !gâise mã re, ti oms ǁga mî tsî !gae-audos !nâ ǁîra |kha ge ǂoa.

##
* License: CC BY-NC-SA
* Text: Kandume Ruusa, Sennobia-Charon Katjiuongua, Eliaser Nghitewa
* Illustration: Jamanovandu Urike
* Language: naq
